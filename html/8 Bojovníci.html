<h1><a href="https://bojovnik.drdplus.info">Život bojovníka</a></h1>

<div class="quote content">Stejně jako se světlo v duze rozkládá na mnoho barev, když
    déšť prosvětluje slunce, stejně jako se život dá žít mnoha
    způsoby, dle cítění, vnímání, přijímání a odevzdávání, stejně
    tak se dělí způsoby boje, bojové styly na mnoho druhů. Každý z nás je nějaké podstaty,
    nějaké barvy světa. A jak žijeme,
    tak bojujeme. Je to ukryto hluboko v nás, vetkáno osudem a
    předurčením. Styl boje odráží naše nejvnitřnější já, vypovídá o nás lépe než cokoliv jiného.
    Proto vždy přemítejte, pro
    koho, proti komu a za co bojujete.
    <div class="author">Mistr Su, Bytí a umění boje</div>
</div>

<h3>Nové zrození</h3>

<div class="introduction">
    <p>Noc byla tmavá, hvězd svítilo jen málo. Občas se mezi mraky objevil měsíc, ale jen na chvíli.
        Finin se tmy nebála, tedy většinou ne. Ale dnes to bylo jiné. Uprostřed noci ji vzbudila
        matka a vyvedla ven ze stanu. Vyrazily spolu do kopců. Ruku v ruce, přestože jí už bylo
        deset. Dnes v noci se stane něco důležitého a temného. Četla to už od rána ve všech tvářích.
        Ve všech, kro mě dětských. Ty vypadaly bezstarostně jako vždy. Dospělí měli strach, na něco
        čekali. Co se dnes má stát?</p>
    <p>„Kam jdeme?“ zeptala se Finin už po třetí.</p>
    <p>„Za chvíli uvidíš,“ odpověděla matka a stiskla jí ruku ještě pevněji.</p>
    <p>Finin se nervózně rozhlédla. Kousek za sebou uviděla dvojici
        postav, malou a velkou siluetu. Hned vedle byla další a před nimi
        se ozvalo zapraskání. Také tam někdo bude. Kam všichni jdou?</p>
    <p>„Ostatní jsou tu taky? Húr, Driga, Uglúg?“ ptala se Finin dál.</p>
    <p>„Ano, jdou všichni, co mají alespoň šest zim.“</p>
    <p>Cože? Co se děje? Kam nás všechny vedou? Fininina mysl
        horečně pracovala, jak se to snažila pochopit. Noční stíny a
        mdlé světlo jí nabízelo nepřeberně odpovědí. Ani jedna z nich
        se jí nelíbila.</p>
    <p>Ochladilo se, nepřirozeně, náhle. Nebylo vidět daleko, výhledu bránily stromy a okolní kopce.
        Musíme být někde v údolí, pomyslila si Finin. Sem tam zahlédla další dvojice, jak jdou
        stejným směrem. Neslyšela nikoho mluvit, všude byl klid. Jen tichý zvuk chůze občas neunikl
        bystrým uším. Finininy oči zabloudily k něčemu bílému, co osvítil měsíc. Leželo to na zemi,
        částečně zarostlé travou. Kost nějakého zvířete, pečlivě ohlodaná. A o kousek dál další.
        Měsíc a hvězdy zamrkaly, a pak zhasly úplně. Odnikud se přivalila mlha, hustá, špinavá a
        štiplavá. Finin chtěla stisknout pevněji ruku své matky. Jenže už ji nedržela. Ztratila se.
        Začal ji ochromovat strach. Už, už chtěla křičet, ale někdo ji předběhl.</p>
    <p>Výkřiky se začaly ozývat ze všech stran. Některé blízko, jiné
        daleko. Byl v nich děs, hluboký a bytostný. Finin nebyla sama,
        kdo ztratil svou matku. V tom uslyšela kroky. Někdo se k ní
        blížil. Srdce jí poskočilo radostí, matka ji přišla hledat. Vyběhla
        jí v ústrety. Nebylo vidět dál než na dva sáhy. Finin natáhla doširoka ruce, chtěla se
        vrhnout matce kolem krku. Bylo jí
        jedno, že už má deset let. Chtěla opět cítit její přítomnost, její
        lásku a strach. Ale tvář, která se vynořila z mlhy, nepatřila Fininině matce. Byla mnohem
        starší a mnohem bledší, než by dokázal vykouzlit jakýkoliv strach.
        Finin se zarazila téměř uprostřed skoku. Zoufale hleděla na
        kostlivcovu lebku, na prázdné důlky. Chtěla, aby ji oči klamaly.
        Kostlivec zaskřípěl zuby a pozvedl nad hlavu sukovitou palici.</p>
    <p>Finin už chápala, proč ostatní řvou a sténají. Neměli strach
        z toho, že jsou v mlze sami. Báli se nezvaných návštěvníků.</p>
    <p>Dál už Finin nepřemýšlela, její tělo ovládly reflexy. Kostlivec
        opsal palicí velký oblouk. Úder vedl na spodní čelist. Dívka se
        vrhla na zem. Kyj jí prosvištěl kolem levého ramene. Rychle se
        několikrát překulila směrem ke kostlivci a prudce mu podrazila
        nohy. Ve starých kostech zapraštělo. Nemrtvý dopadl lebkou
        napřed, palice mu vyletěla z rukou. Finin byla rychle na nohou,
        ale kostlivec překvapivě také. Už neměl zbraň, shrbený vyčkával
        na výpad protivnice. Jeho kostnaté pařáty se rychle míhaly ze
        strany na stranu.</p>
    <p>Bitky probíhaly i jinde. Bylo slyšet naříkání, ale i vítězné
        výkřiky a skřeky plné odhodlání. Když zazněl další, Finin se vrhla na svého soka. Rozhodla
        se pro přímý útok, bez záludností.
        Udělala dva rychlé kroky ke kostlivci, odrazila se a skočila. Jednou rukou odrazila levý
        pařát,
        druhý však těsně minula. Ucítila,
        jak se jí ostré kosti prořezávají kůží od ramene až po břicho.
        Narazila celou svou vahou do kostlivce, srazila jej na zem a těžce na něj dopadla. Hrudní
        koš
        se mu prolomil s tupým křupnutím. Lebka praskla, jak narazila na kámen. Pařáty se bezvládně
        sesuly k zemi, nepřítel byl konečně mrtev. Finin náhle udeřila
        ostrá bolest z ran na hrudi a na chvíli ji zbavila smyslů.</p>
    <img src="images/warrior/3.png" class="float-left">
    <p>Trvalo to pět vteřin, víc ne, než znovu přišla k sobě. Po prsou
        jí tekla krev, ale rány nebyly hluboké, zato pálily jako tisíc
        démonů. Výkřiky a sténání okolo neutichaly. Bylo třeba pomoci
        ostatním. Finin zvedla kostlivcovu palici a zkusmo s ní máchla.
        Dál už na nic nečekala, vyrazila za nejbližším zvukem. Mlha
        byla pomocníkem i zrádcem. Finin byla neviditelná, ale sama
        neviděla. Do dalšího kostlivce málem narazila, ležel na zemi, bez
        jedné nohy. Přesto se dál oháněl pařáty. Dívka mu dupla na jednu ruku, která se zabořila do
        země, a rozdrtila palicí klíční kost
        druhé. Plynulým obloukem švihla zbraní nad hlavou a nechala
        ji dopadnout na lebku. Jeden z úlomků se jí zaryl do stehna, ale
        Finin zranění nevěnovala pozornost.</p>
    <p>Cítila se teď jako někdo jiný. Z hlubin jejího já se vydrala na
        povrch bojovnice, rozhodná a rázná. Nepřemýšlela jako obyčejně, všechno bylo náhle
        jednodušší.
        Svět ztratil barvy, zůstala jen
        bílá a černá. Spolubojovníci a nepřátelé. Nebylo místo pro lítost,
        soucit, odpuštění či pochopení. Vše zaplnila zuřivost, běsnění,
        touha zvítězit a horečka boje. Ve Finin se probudila první, prastará bojovnice, vzešlá z
        lůna
        bohů. Znovu a zase chodila po
        tomto světě, aby žíznila po boji a pila z kalicha vítězů. K ďasu
        se vším ostatním, jedinou cenu má jen boj! Jenom boj!</p>
    <p>Finin běžela a divoce mávala palicí. Vlevo zahlédla Húra, jak
        zápasí s dalším kostlivcem. Byl zle podrápaný a pařáty se mu
        zarývaly do krku. V jednom okamžiku změnila směr běhu, v druhém už její zbraň drtila
        kostlivcovu páteř. Úder byl tak silný, že
        spodní část nemrtvého odlétla pryč, kamsi do chuchvalců mlhy.
        Přesto kostlivec Húra stále držel ve smrtícím sevření. Finin
        vyskočila a divoce ho kopla do hrudního koše. Ten se převrátil a
        lebka narazila do Húrova čela. Chlapec spadl bezvládně k zemi.
        Finin zařvala, dupla a znovu praštěly kosti. Lebka se oddělila od
        zbytku kostlivce a s dutým zvukem se kutálela pryč. Dívka věnovala svému kamarádovi jediný
        pohled a zase utíkala pryč.</p>
    <p>Sténání a výkřiky se ozývaly už jen sporadicky. Finin našla ještě dvě bojující skupinky, v
        jedné se tři malé děti společně bránily
        velkému kostlivci. I bez její pomoci by ho dokázaly zabít. Druhou
        tvořila Driga, krvácející z několika menších ran a s bezvládnou
        rukou, a kostlivec bojující obouruč dlouhou větví. Stejně jako
        Finin i Driga v sobě probudila prastarou sílu prvotní bojovnice.
        Její zuřivost zcela nahrazovala zraněnou ruku. Spolu byly jako
        vichřice, jako uragán, který smete vše, co mu přijde do cesty.</p>
    <p>Zvedla se mlha a mraky se rozestoupily. Horečka boje vyprchala. Někdo začal plakat. Ostatní
        děti se nevěřícně dívaly
        kolem sebe. Úlomky kostí, zranění, mrtví. Krev, vlastní i cizí,
        na špinavých šatech.</p>
    <p>Z kopce začaly scházet matky a hledaly své děti. Opět se ozval
        nářek, ronily se slzy štěstí i bolesti. Dvojice opouštěly bojiště.
        Matka s dítětem, vedoucí se za ruce. Stisk byl pevnější než předtím. Matka se zraněným
        potomkem, neseným v náručí. Některé matky se ale nevracely. Klečely u bezvládných, mrtvých
        těl,
        a zpívaly píseň plnou bolesti. Byla to modlitba k duchům předků
        a bohům kmene.</p>
    <p>„Mami, kde jsme to byly?“ osmělila se Finin, když zpěv truchlících už nebyl slyšet. Rukou si
        držela ránu na prsou.</p>
    <p>„To bylo Pohřebiště Gur Oru, dávného procitnutí. Tady leží
        naši mrtví. Jsou kmeni prospěšní, i když nežijí. Každý z nás tam
        musel, když přišel jeho čas. Buď se stal bojovníkem, nebo padl.“</p>
</div>

<h3>Před hradbami Thurgurasu</h3>
<div class="introduction">
    Vřava byla nepřehledná. Zvuky zněly podivně nahlas a vzdáleně. Finin ta změna vyvedla z míry.
    Vždy byla součástí bitvy,
    teď se jí zdálo, že sem nepatří. Mechanicky vykonávala pohyby, které oddalovaly její smrt a
    zabíjely nepřátele. Stále cítila
    pach krve, potu a výkalů, věrných průvodců velkých bitev. Její
    instinkty pracovaly bleskově a bezchybně jako vždy. Cítila dotek
    Yrk Gú, první z bojovnic, bila se pro její slávu. Ale něco dnes
    bylo jinak. Viděla sebe samu uprostřed bitvy, jako by opustila tělo a vznášela se vysoko nad
    svou hlavou. Poprvé v životě
    mohla obdivovat vlastní umění, tu harmonii pohybu snoubící se
    s ničivou silou smrti. Fascinovaně hleděla, jak neomylně hrotem
    meče hledá slabá místa v brnění. Snažili se vrhnout se na ni současně tři, ale jen se zavlnila v
    podivné piruetě a zem pokropila
    sprška čerstvé krve. Rozsévala strach pouhou svou přítomností,
    rozdávala smrt bez zaváhání. Zdálo se, že její divoké já si vůbec
    neuvědomovalo, co zažívá její duše.
    <p>„Velmi působivé, že?“ promluvil na ni hrubý, až hrdelní hlas.
        Finin se po něm rychle otočila, ruce ve střehu. Chvíli jí trvalo,
        než se zorientovala. Tam dole pořád ještě bojovala u bran Thurgurasu. Někdo mluvil k její
        duši. Ale ten hlas přece zná.</p>
    <p>„Yrk Gú?“ zeptala se.</p>
    <p>„Ano, jsem to já. Ráda se dívám, když pro mne někdo bojuje.“
        Finin zahlédla slabý obrys postavy. Její fantazie začala pracovat
        naplno a postupně si dokreslovala detaily.</p>
    <p>„Co se tady děje? Proč nejsem ve svém těle?“</p>
    <p>„Ty to netušíš? Zkus si vzpomenout na své sny, na představy, co se ti honily hlavou, než jsi
        začala přicházet o ideály.“ Finin začala horečně přemýšlet. Prohrabovala se vzpomínkami,
        hledala vodítka. Ale jak si má pamatovat sny? Kde oživit představy, které rozdupala realita
        pod svými kopyty?</p>
    <p>„Nemůžu si vzpomenout, nejde to,“ řekla zoufale. Yrk Gú se
        pousmála, ale jen trochu. Alespoň se to Finin zdálo.</p>
    <p>„Je smutné zapomenout, pro co jsme bojovali. Překrýt to nízkými cíli, jednodušeji
        dosažitelnými. Ztratit tu nejcennější věc, kterou jsme kdy měli.“ Yrk Gú se odmlčela a pak
        ještě dodala: „Zvlášť ve chvíli, kdy ji máme na dosah ruky, po tak dlouhé cestě.“</p>
    <p>„Co je to? CO je TO?“ křičela Finin. Byla zoufalá, zmatená
        a podrážděná. Silueta Yrk Gú se začala vytrácet, zvedla ruku
        a byla pryč. Finin se snažila běžet na místo, kde ji naposledy
        spatřila, ale nemohla se pohnout ani o píď.</p>
    <p>Náhle ji něco mocného a silného začalo stahovat dolů. Zvuky
        i tvary kolem ní se podivně protáhly a rozmazaly se do divoké
        změti. Všechno přestalo dávat smysl. A pak se znovu ocitla uprostřed nepřátel, meč zdvižený
        nad hlavou, svištící vzduchem. Rána
        dopadla přesně, oddělila hlavu od těla. Finin nepřemýšlela o tom,
        co právě zažila, v mysli jí zůstal jen nejasný pocit. Udělala dva
        kroky a ramenem srazila k zemi nejbližšího protivníka. Nohou
        mu dupla na hrudník, až to zapraštělo, a očima už sledovala další
        oběť. Otočila meč v ruce a divoce zařvala. Potřebovala to.</p>
    <p>Boj netrval dlouho, Thurguraské dunivé trubky zavelely k ústupu, když hrozila drtivá porážka
        jejích šiků. Finin si otřela zpocené čelo, zadívala se na vysoké zdi dobývaného města a
        odplivla si. Zdálo se jí, že dnes jsou zase o kousek vyšší, než byly včera. Otočila se a
        odešla do tábora. Našla svůj stan a začala ze sebe sloupávat kusy brnění a šatstva.</p>
    <p>Umývala se ve vědru studené vody. Pořád dokola brala vodu
        do dlaní a chrstala si ji do obličeje. Její chladivý dotek ji uklidňoval. Zážitek z dnešní
        bitvy jí stále vrtal hlavou. Co myslela Yrk
        Gú tím dávno ztraceným cílem? Po čem toužila, když byla ještě
        malá? Všechny otázky se jí motaly dohromady, vířily v divokém
        kruhu a stále znovu, jedna za druhou, se vracely zpět. Ani nevěděla, jak se dostala do
        postele. Vnímala jenom své myšlenky,
        realita ustoupila hluboko do pozadí.</p>
    <p>Finin se pokoušela spát. Její tělo i její mysl byly unavené. Jindy
        usnula během chvilky, kdykoliv a kdekoliv. Nevybírala si, protože
        dobře věděla, že od dalšího spánku ji může dělit dlouhá doba.
        Dnes ale její kouzlo nefungovalo. Zírala do tmy jako po vykouření farenského tabáku. Slyšela
        hlasy ostatních vojáků, jejich pravidelné oddechování, tiché hovory, falešně broukanou
        píseň. Přemítala o jejich životech, o svém vlastním osudu. Kolik už zabila
        stvůr? Nevěděla. A kolik lidí? Také ne, ale bylo jich dost. Ano,
        byli to jistě špatní lidé, chtěli zabít ji nebo její přátele, ale pořád
        to byli lidé. Finin se snažila vybavit si jejich obličeje. Dařilo se jí
        to jen zčásti a viděla pouze posmrtné masky. Strnulé výrazy tváře, skelný pohled mrtvých
        očí. Měli i oni na začátku svého života
        nějaký ušlechtilý cíl, o němž mluvila Yrk Gú, nebo v nich bylo
        zlo zakořeněno od zrození? Další a další otázky vyplouvaly ze
        zákoutí Finininy mysli, z míst, o nichž dosud neměla ani tušení.
        Ještě včera měl její život jasný řád, nemusela o ničem přemýšlet.
        Tady jsem já a tam nepřítel. Bojujeme, abychom zůstali stát jako
        poslední, aby naše víra zvítězila. Není třeba pochybností, vše lze
        vyřešit rychlým pohybem meče.</p>
    <p>Spánek stále nepřicházel. Finin začínala věřit, že tohle je nejdůležitější noc jejího života.
        Dnes se přihodí něco zásadního, co změní celou její budoucnost. Stále přemítala o tisíci
        otázkách, ale ty
        pozvolna ustupovaly do podvědomí, odkud se vynořily. Místo nich
        zaplavovaly Finininu mysl podivné pocity vzrušení, úžasu a poznání.
        Zažívala zvláštní stav, kdy se člověk po mnoha letech dobere objevu,
        o který pracně usiloval. Přestávala hledat další a další otázky, teď už
        byly zbytečné. Finin už rozuměla tomu, co jí Yrk Gú chtěla říct.</p>
    <p>Vstala z postele a oblékla si svou nejčistší halenu a kalhoty. Meč si pečlivě připásala k
        boku a do rukou si vzala své brnění. Vyšla ze stanu a pomalu procházela táborem. Dívala se
        na spící muže a ženy, na dohasínající ohně. Pozdravila hlídku. Brzy už bude ráno. Finin
        kráčela dál, na bitevní pole. Po rozryté, popraskané a spálené zemi se šlo po tmě špatně.
        Finin několikrát klopýtla, ale nezastavila se. Černá silueta prokletého města vystupovala z
        blednoucí černi umírající noci. Temné město se blížilo, krok za krokem. Zazněly dunivé
        trubky, někdo na hradbách si jí všiml. Finin se nezastavila. Hradby už byly na dostřel.
        Kolem ní zasvištěly první šípy. Finin spustila ruce a nechala na zem spadnout své brnění.
        Další střely se zabodly do země kolem ní. Udělala ještě několik dalších kroků. Vytáhla z
        pochvy meč a jedním prudkým pohybem jej přelomila přes koleno. Úlomky jí vypadly z rukou.
        Finin poklekla, skryla svou tvář do dlaní a něco zašeptala. Z očí jí vytryskl proud jasného
        světla a začal se prodírat skrze prsty. Jeho intenzita se zvětšovala, až oslňoval jako
        polední slunce. Celá Finin začala žhnout a sálat tím světlem, její pokožka je propouštěla
        čím dál víc. Pak se proměnila v plamen, ten se roztáhl doširoka a stal se jasnou září,
        poslední noční hvězdou. V hradbách Thurgurasu se propálila velká trhlina, která se už nikdy
        nezacelila.</p>
    <p>Svítalo. Začal nový den.</p>
</div>

<h2>Thurguras</h2>

<h4>Vpřed</h4>
<div class="introduction">Město hořelo temným ohněm. Odevšad stoupal dusivý dým a
    dodával ulicím a domům vzezření přízračnosti. Celé legie roztodivných tvorů se snažily pochopit,
    co se to děje s jejich domovem. Někdo na ně musel zaútočit, ale nikde nebylo ani stopy po
    boji. Jen děsivě vysoké plameny a atmosféra strachu. Nevídaná
    proměna Thurgurasu. A zatím, skryta pod pláštěm kouzel a
    lektvarů, plížila se skupinka hrdinů k hlavní citadele, k sídlu
    hegemonky Dún. Možná, že dnes se splní světu dávný sen a
    konečně se podaří svrhnout věčnou vládu Thurgurasu. Poprvé
    a snad navždy.
</div>

<h4>Královna</h4>
<div class="introduction">
    Dún věděla, že k tomuto okamžiku musí dojít. Ne nadarmo
    mezi svými otroky hledala talenty na věštění a za slib lepšího
    zacházení si od nich koupila jejich služby. Stín Thurgurasu ležel
    na tomto světě už hodně dlouho. Nakonec se musel najít někdo
    sdostatek odvážný a mocný, aby pronikl až do jeho srdce. Věštby
    však neříkaly nic o tom, kdo to bude a jak bude vypadat. Budu
    muset čelit několika čarodějům, nebo to bude spíš banda rváčů,
    schopná v mžiku rozsekat na kusy i vyvernu, ptala se v duchu
    Dún. Jen chvíli poté, co ji tato otázka napadla, ji vytřepala
    z hlavy. Neměla smysl. Stačí, když malou chvíli počká, a vše se
    dozví. Mezitím..., mezitím neuškodí, když se trochu protáhne.
    <p>Dún vstala ze svého trůnu. Na výšku měřila necelé tři metry, ale její postava přesto
        nepostrádala ladnost a eleganci. Stále ještě měla elfské rysy, oba páry končetin, obličej,
        vlasy. Ale už první pohled do jejich očí či na její postoj prozrazoval, že má v žilách i
        jinou krev. Byla potomkem draka, dcerou velkého Hrugamorana. Kůži jí pokrývaly jemné
        zelenožluté šupiny, pevnější než jakékoliv brnění. Šaty nosila jen proto, aby neurozeným a
        nízkým tvorům neposkytovala pohled na své nahé tělo a nezavdávala tak podnět k řečem, jež by
        mohly oslabit její autoritu. Dnes měla na sobě bílou róbu elfích princezen protkávanou
        stříbrem a perletí.</p>
    <p>Dún přistoupila ke stěně, kde visely její zbraně, a vzala si
        do rukou dva meče. Jeden dlouhý, tenký, který vypadal, že se
        ve vzduchu chvěje, a druhý kratší, bytelný, s řeřavě červenými
        runami na čepeli.</p>
</div>

<div class="introduction">
    Cvičení se zbraněmi bylo pro Dún vždy především meditací.
    Každý pohyb měl svůj smysl, své místo v celé sestavě. Existovala dokonalá forma, perfektní
    provedení, jež v sobě hromadilo
    moc vesmíru. Kdykoliv se Dún povedlo přiblížit se zase o krůček
    k dokonalosti, pocítila nesmírnou radost. Skrze cvičení a boj
    vnímala svět kolem sebe, poznávala jeho zákony a učila se. Pro
    bytost, která žila dlouhá staletí a měla dar přijímat a chápat
    věci velmi rychle, to byl jeden z mála způsobů, jak se vyvíjet,
    jak kráčet dál. Dún si uvědomovala, že v okamžiku, kdy ztratí
    možnost bojovat, zešílí.
</div>

<h4>Hosté</h4>
<div class="introduction">
    Dveře do trůnního sálu se otevřely a vstoupily tři postavy.
    Žena a dva muži. Všechna kouzla, jež je až dosud skrývala před
    zraky nepřátel, se rozplynula. Tady, v srdci Thurgurasu, vládla
    mocnější magie, která strážila Dún. Dříve, než si vetřelci stačili
    uvědomit, že jsou znovu viditelní, Dún promluvila.
    <p>„Konečně jste přišli. Čekám tu na vás už několik staletí.“</p>
    <p>Vetřelci na ni pohlédli a v jejich tvářích byla patrná bázeň.
        Žena, čarodějka, se pokusila obnovit kouzla. Marně. Oba muži
        vykročili dopředu, odhodlání i přes svůj strach bojovat. Jejich
        kuráž musela Dún ocenit. Právě se setkali s věcmi, jež mnohonásobně přesahují jejich omezené
        chápání, a přesto si dokázali
        udržet vidinu svého cíle. Bude to dobrý boj. Dún se protáhla,
        nechala vyniknout své mohutné tělo v obdivuhodné póze, a pak,
        bez jediného varování, se rozběhla do útoku.</p>
</div>

<h4>Den za dnem</h4>
<div class="introduction">Temné město skomíralo v plamenech magického ohně. Dnes
    už těžko dokážeme říct, zda to byla špatnost, která je živila,
    nebo to byla síla čarodějčiných kouzel. V každém případě v tom
    ohni zahynula většina příšer a démonů. Tři dny a tři noci bojovala temná paní Dún s těmi, kteří
    přišli ukončit její krutovládu.
    Oba bojovníci i čarodějka, jejichž jména si už nikdo nepamatuje, čelili dalším a dalším útokům
    dračí stvůry. První den se
    jen bránili, protože Dún byla příliš silná. Druhý den si navzájem vyměňovali výpady a zranili
    se. Poprvé tekla dračí krev na
    podlahu trůnního sálu. Třetí den pocítila Dún únavu, přestože
    její protivníci stáli dál pevně na nohou. Víra všech trpících a
    vězněných, kteří cítili na svém hřbetě hrot thurguraského kopí,
    jim dodávala sílu.
</div>

<h4>Souboj</h4>
<div class="introduction">
    Dún se ohnala svým dlouhým rapírem, až vzduch zasténal
    pod jejím náporem. Krvácela z mnoha ran a jen to, že zdědila
    po otci schopnost úžasné regenerace, jí dovolovalo dále bojovat.
    Myslela si, že s postupujícím časem se bude její bojové umění
    zhoršovat, ale nebylo tomu tak. Stále víc a více se blížila dokonalosti, její pohyby byly
    přesnější a preciznější. Opojná radost
    se jí rozlévala u srdce. Už nějakou chvíli věděla, že dnes zemře,
    ale nedokázala mít strach. Těšila se, protože věděla, že s každým
    dalším okamžikem se přibližuje nekonečnu. Ztratila touhu zabít
    své soupeře. Pouze je nutila používat nové a neobvyklé bojové
    výpady a kryty, tlačila je až na hranici jejich možností. Tento
    souboj byl její velkolepou hrou, kterou vymyslela, určila její pravidla a sama hrála.
    <p>Dún zakroužila kratší čepelí, a pak s ní prudce udeřila do strany. Odhodila jednoho z
        bojovníků až na druhý konec sálu.</p>
</div>

<h4>Poslání</h4>
<div class="introduction">
    Nikdo nedokáže říct, co se honilo hlavami hrdinů v trůnním
    sále Thurgurasu. Museli bojovat tři dny, bez odpočinku, bez jídla, bez pití. Každý okamžik mohl
    znamenat jejich smrt, protože
    jejich protivnice, dračí sémě Dún, nebyla lidského původu. Ona
    neměla tyto potřeby, nemusela se starat o nic jiného než o svůj
    boj. Nevím, co se těm třem mohlo honit hlavou, ale myslím si,
    že byli pod vlivem nějaké vyšší síly. Někdo jim pomáhal, řídil
    jejich kroky či jim alespoň dovolil „nemyslet“, soustředit se jen na
    to jediné – jejich poslání. Protože jinak bychom museli, vedeni
    rukou čistého rozumu, přiznat, že tato část legendy je vymyšlená,
    že má jen symbolický význam. A tomu se mi nechce věřit. Raději
    přisoudím, jako věrný syn Sikmarovy církve, tři dny a tři noci boje
    s Dún projevu moci svého patrona a strážce našich životů.
</div>

<h4>S grácií</h4>
<div class="introduction">Jiskření čepelí Dún a bojovníků naplnilo trůnní sál mnoha
    malými světly. Jako by se rodily nové hvězdy, uzavřené do tohoto
    malého vesmíru. Zaklíněni do sebe, stáli všichni tři a poměřovali
    se vůlí. Krev na podlaze, dračí, elfí i lidská, už dávno vytvořila
    kaluže. Bylo jí zde mnohem víc, než by těla bojujících mohla
    potřebovat po celý život. Blížil se konec. Všichni to věděli. Jak
    slábla Dún, ztrácela se i magická ochrana trůnního sálu. Čarodějka to vycítila a znovu, snad po
    tisící, se pokusila seslat své
    kouzlo. Tentokrát se jí to podařilo. Stěny citadely se zatřásly a
    dovnitř vtrhl magický oheň, který mezitím strávil celé město.
    Jeho plameny se lačně vrhly na Dún a olízly jí šupiny. V ten
    okamžik dračí paní povolila a obě zbraně bojovníků, meč i sekera,
    se jí zahryzly do těla. Na tváři Dún se objevil úsměv. Dokončila
    svou sestavu, udělala posledních pár pohybů. Stále ladná vytvořila svým dlouhým rapírem šrámy na
    tvářích bojovníků – její podpis, zvěstování věčnosti. Magický oheň se znovu rozhořel v plné
    síle. Dún se sesula k zemi, své zbraně stále v rukou.
</div>

<h4>Vyčpělé tajemství</h4>
<div class="introduction">Přestože bylo temné město dokonale zpustošeno, že po něm
    nezůstalo nic než popel a prach, ne všichni jeho služebníci
    zemřeli. A tak se stalo, že jeden z nich přišel obhlédnout zkázu a
    spatřil pod nánosy popela zuhelnatělou ruku své paní. Vysvobodil z toho hrobu celé její tělo a
    odnesl je neznámo kam. Na tom
    tajném místě ji s úctou pohřbil, neboť i padlým přísluší právo na
    důstojný posmrtný obřad. Spolu s ní byly uloženy i její zbraně,
    kterými bojovala v okamžiku své smrti. Po generace se předávalo
    tajemství Dúnina hrobu mezi potomky onoho muže, přestože
    už nebyli uctívači Thurgurasu. Nakonec se paměť zatemnila a
    nejmladší z nich už ani netušili, jaký význam má jejich dědictví.
</div>
