<h1><a href="https://hranicar.drdplus.info" target="_blank">Oběť hraničářů</a></h1>

<div class="introduction">
    Kolik dní? Sedm? Osm? Možná deset? Sarja nevěděla. Bylo to
    už dlouho, co opustila bezpečí civilizace. Přestala počítat dny a
    noci, už to pro ni nebylo důležité. Všechno se rozostřilo. Minulost pohřbila, když vstoupila do
    těchto hor. Říkali jim Skadřiny,
    Hory temných duchů. Bohové vědí, že ne náhodou. Divné věci
    se tady dějí každou chvíli. Ale někde tady musí být to, co Sarja
    hledá. Hraničáři.
    <p>„Kde jste?“ řekla jen tak do větru. „Proč se přede mnou schováváte? Já vím, že tu někde
        musíte být. Prostě musíte. Slyšíte? Vím o vás, neschovávejte se. Ukažte se. Jsem jednou z
        vás, chci být hraničářkou.“</p>
    <p>A pak ještě šeptem dodala, sama pro sebe: „Musíte existovat,
        musíte. Jinak by byl můj život zbytečný.“</p>
    <p>Neobjevil se nikdo. Jen vítr mírně zesílil a byl v něm cítit pach
        vody. Mírný, nezřetelný pro toho, kdo měl smysly otupené civilizací. Ale Sarja jej vnímala.
        Nakrčila nos, zůstala tiše stát. Byl
        to příslib, posel něčeho mocnějšího. Sarja se podívala na oblohu.
        Stála na skalnatém svahu blízko lesa, měla dobrý rozhled. Bouřka. Silná, s prudkým deštěm.
        Ještě
        než to stačila domyslet, strhla se průtrž mračen. Kapky velikosti zralých třešní se
        rozprskávaly
        o zem a o její tělo. Nestihla ani dvakrát mrknout, a byla
        celá mokrá, až na kůži. Do skály ani ne míli daleko se zaklikatil
        první blesk. Byl jasný, fialový. Dodal horám démonický nádech.
        Hrom se ozval vzápětí, připomínal protaženou slabiku nějakého
        zaklínání. Temného zaklínání. Sarja se konečně vzpamatovala.
        Bouřky ji vždy fascinovaly, ale tahle byla z těch, které se vyplatí
        sledovat z povzdálí. Rozběhla se k lesu.</p>
    <p>Blesky sjížděly k zemi jeden po druhém. Z očí nestačil zmizet
        jas předchozího, když udeřil další. Sarja byla téměř slepá. Několikrát upadla. Hlína se na
        ni lepila a rozmazávala se v bahno. Hromy duněly nepřetržitě, Sarja je slyšela už i uvnitř
        své hlavy. Skoro jako by skutečně něco volaly. „Zastav se! Neutíkej!“ Bylo to směšné a
        strašidelné zároveň. Ne, hlavně strašidelné. Sarju nenapadlo se smát. Ohlédla se za sebe,
        oči napůl slepé a napůl zalepené hlínou. Uviděla nějakou postavu, která kráčela uprostřed
        bouře. Horský duch! Určitě. To od něj sršely blesky. Z jeho tlamy vycházelo hromové dunění.
        Rychle pryč! Sarja sebrala zbytek své odvahy, vrávoravě se zvedla a znovu utíkala k lesu.
        Byla už blízko. Ještě malý kousek.</p>
    <p>„Uff,“ oddechla si, když se vnořila mezi první stromy. Udělala
        ještě pár kroků a pak se opřela o nejbližší kmen. „Nevšiml si
        <!--mě, nevšiml si mě,“ opakovala si, zatímco jí nohy vypověděly-->
        službu. Unavená, mokrá na kost, se sesunula do trávy a ztratila
        vědomí.</p>
    <p>Probudilo ji podivné chvění. „Nachladila jsem se?“ blesklo jí hlavou. Pak si ale všimla, že
        to se netřese ona. Sama země se chvěla. Namáhavě otevřela obě oči, slepené zaschlým bahnem.
        Dělo se tu něco divného. Napřed bouřka, a teď tohle. Cítila, jak se jí houpe žaludek. Chtělo
        se jí zvracet. Opřela se rukou o strom, potřebovala nějaký pevný bod. Hlava jí třeštila,
        před očima se vlnila země. Sarja nevěřícně zírala. Jako by se les proměnil v moře a teď byla
        doba největšího příboje. Další vlna jí přicházela vstříc, musela být snad půl sáhu vysoká.
        Podlomila se jí kolena a spadla. Obličej se jí zabořil do vlhké, studené země. Když se
        nadechla, udeřil ji silný pach hniloby a rozkladu. Hluboko pohřbené věci se dostaly na
        povrch.</p>
    <p>„Pojď ke mně,“ zašeptal tichý hlas přímo do Sarjiných uší.</p>
    <p>Vyskočila, všechna únava byla ta tam. Teď jí vládly strach a
        instinkty. Udělala tři rychlé kroky zpět. Zády narazila do stromu.</p>
    <p>„Neboj se, pojď ke mně,“ znovu se ozval ten hlas.
        Sarja vytáhla svůj tesák, připravena se bránit. Pátrala po
        svém protivníku, horečně hledala hrozící nebezpečí. A pak jej
        uviděla. Přicházelo s dalším zhoupnutím země, na hřebeni nové
        vlny. Nejprve se z hlíny a trávy zformovala hlava, lidská, a přitom tak cizí. Jako když se
        ryba
        vynořuje na hladinu. Stvůra
        otevřela oči, hluboké, zelené. Sarja v nich neviděla nenávist, ale
        přátelství. „Klam, nic než klam,“ řvala na ni panika. Po chvíli
        se ze země vysvobodily i šlachovité ruce a nahý trup. Dál už
        Sarja na nic nečekala. Nepřála si vidět víc. „Utíkej, utíkej!“ znělo jí v hlavě a ona ráda
        poslechla. S každým dalším krokem se
        jí opět zmocňovala únava, ale Sarja nepřestávala běžet. V boku
        se jí ozvala ostrá bolest. Hlava hrozila, že exploduje, neschopná vstřebat zážitky
        posledních
        minut. Ještě chvíli, ještě malou
        chvíli. Vzduch se jí divoce dral z plic, už ji bolelo i hrdlo. Země
        se přestávala houpat. Sarja udělala poslední krok a svalila se do
        trávy.</p>
    <p>Prvních pár minut bylo jako návštěva Věčného zatracení.
        Duše se prala s tělem o její život. Sarja měla vůli přežít, ale
        všechno ji bolelo, pálilo a škubalo sebou. „Nech nás být,“ křičely
        na ni všechny částečky těla. „Najdi si jiné tělo, my chceme věčně
        odpočívat.“ Sarja je slyšela, ale nedbala na ně. Hledala hraničáře.
        Musela je najít. Její život bude mít smysl. Slabost těla ji nemůže
        zastavit. Ne teď a ne tady. Přežila setkání se dvěma horskými
        duchy. Dokáže to, najde, co hledá. Dech se jí pomalu zklidňoval.
        Bolest stékala ze svalů a rozpouštěla se v zemi. Sarja cítila, jak
        nabírá ztracenou sílu. Něco velkého se jí dotýkalo. Bylo to jako
        pohlazení matky. Nepoznané, ale milující matky. Sarja se na
        chvíli vrátila do dětství. Na tváři se jí objevil úsměv.</p>
    <p>Vzápětí se ozvalo zavrčení. Sarja zpozorněla. Přivřenými víčky se podívala po původci zvuku.
        Vlčice. Ani ne deset sáhů od
        ní, u kořenů stromu. Nádherná, popelavá jako mraky zastřený
        měsíc. Očividně na lovu. „Jak je možné, že jsem si jí nevšimla
        dřív?“ pomyslela si Sarja. Vlčice k ní otočila svou hlavu. Jejich
        oči se střetly. Hluboké, hypnotizující oči šelmy a mladé, odhodlané Sarjiny. Upřeně se do
        sebe
        zahleděly.</p>
    <p>„Dnes ne,“ řekla v duchu Sarja.</p>
    <p>„Proč ne dnes?“ ozvalo se v její hlavě. Hlas byl příjemný, protahoval souhlásky. Připomínal
        tiché vrčení. Sarja znejistěla.</p>
    <p>„Ty mě slyšíš.“</p>
    <p>„A ty mě snad ne?“ podivil se vlčí hlas.</p>
    <p>„Ale...“ namítla Sarja.</p>
    <p>„Je to tak nepochopitelné?“ Sarja by přísahala, že se vlčice
        usmála. „Ale proto jsi přece tady, ne? Hledáš hraničáře. Jejich
        mystéria.“</p>
    <p>„Jak tohle můžeš vědět?“ řekla Sarja.</p>
    <p>„Stále ještě nechápeš?“ zavrčel hlas. Pak se vlčice postavila na
        zadní a při tom se jí protáhly ruce i nohy. Srst zmizela, na hlavě
        se objevila hříva rudých vlasů. Realita se na chvíli rozostřila a
        místo vlčice tu byla elfí žena. Sarja zalapala po dechu. Nahá
        elfka se usmála.</p>
    <p>„Já jsem hraničářka, stejně jako mí přátelé. Tedy, alespoň to
        o nás říkají.“ Poodešla, sehnula se ke kořenům stromu a zdánlivě
        odnikud vytáhla šaty. Zatímco se oblékala, Sarjinu pozornost
        přitahovali dva muži, kteří sem přicházeli. Jejich podobnost
        s horskými duchy byla zarážející.</p>
</div>

<img src="images/ranger/4.png" class="float-right">

<h2>Zocelení</h2>

<div class="introduction">
    „Utáhni to pořádně, Duko,“ řekla elfka. Sarja potlačila syknutí, které se jí dralo z úst.
    Provazy se jí nepříjemně zařezávaly do rukou a nohou. Duko ještě jednou zkontroloval všechny
    uzly. Pak se zastavil před Sarjou a povzbudivě se usmál. Trochu ji to uklidnilo. Spolu s
    Jaavikem poodešel stranou a čekal. Do Sarjina zorného pole vplula Mabar, se svou sličnou
    tváří a špičatýma ušima.
    <p>„Teď už je to všechno v tvých rukou, dcerko. My jsme udělali vše, co šlo.“</p>
    <p>Sarju zachvátila vlna paniky. Snad si konečně uvědomila, co
        ji čeká. Mimoděk zatahala za všechny čtyři provazy. Instinkty jí
        velely uprchnout. To už ale nemohla. Kůly v zemi byly zaraženy
        hluboko, provazy držely bezpečné uzly. Celé tělo jí polil studený
        pot. Halena se jí přilepila na záda a ona ucítila vlhkost země, na
        které ležela. Kupodivu ji to trochu uklidnilo.</p>
    <p>„Tři dny?“ zeptala se a snažila se, aby v jejím hlase znělo odhodlání.</p>
    <p>„Ano. A jestli ti mohu radit, neusínej. Tedy alespoň dokud to jde. Oni čekají. Pozorují.
        Hodnotí. Buď uspěješ a my tě odvážeme, nebo pohřbíme tvoje kosti,“ řekla Mabar. A po
        chvíli dodala: „Tedy, jestli je dokážeme najít.“ Nato se zvedla a odešla pryč. Sarja
        zůstala sama, přibitá k zemi na jednom z kopců Skadřin.</p>
</div>

<div class="introduction">
    První den byl snadný. Provazy pálily a rozdíraly kůži, kdykoliv se mimoděk snažila pohnout. Země
    dýchala svým chladem a
    brouci s červy začali zkoumat její tělo. Nebylo to zlé. Sarja věděla, že mnohem horší okamžiky
    teprve přijdou. Pozdě odpoledne
    se k ní přišla podívat srna, ale něco ji vyrušilo. Sarja slyšela
    z dálky vytí a vrčení, naštěstí se však žádná z šelem nepřiblížila.
    Nesmím usnout, opakovala si Sarja, nesmím usnout.
    <p>V noci začalo pršet. Listy stromů chvíli zadržovaly déšť, jenže
        pak to začalo. Velké studené kapky na ni padaly z výšky. Zprvu
        jí to připadalo jako příjemné osvěžení, mohla uhasit žízeň a
        kůže sedřená provazem přestala pálit. S každým dalším okamžikem se ale cítila čím dál hůř.
        Každá
        kapka se změnila v malý
        kámen, který se do ní strefoval a působil bolest. Sama o sobě
        by byla snesitelná, kdyby těch kapek nebylo tisíce a nepadaly
        s neúnavností kajícníka na svaté pouti. Začalo jí být zima, roztřásla se. Když déšť ustal,
        děkovala svému božskému ochránci
        za slitování. Chtělo se jí spát, zapomenout, nechat zkoušenou
        mysl omýt sny. Vydržela.</p>
    <p>Druhý den ráno sledovala slunce. Přes koruny stromů a kopce
        jej viděla jen občas, když zafoukal vítr. Každý jeho posun na
        obloze byl pro ni malou radostí. Zřejmě se nachladila. Její dech
        byl horký a přerývavý. Začala kašlat a s každým záchvatem si
        rozedrala hojící se rány na rukou i nohou. Během dne se přišlo
        podívat několik zvířat. Sarja viděla v jejich očích zvědavost. Na
        stromě kousek od ní se usadil havran a sledoval ji. Občas na
        chvíli odletěl, ale vždycky se vrátil. Večer dostala horečku, měla
        obrovskou žízeň. Když se úplně setmělo, začala blouznit.</p>
    <p>Nesmím usnout, nesmím. Už jenom jeden den a dvě noci.
        Musím vydržet. Měla vidiny. Ze země kolem ní vyrůstaly malé
        semenáčky a mluvily k ní. Nerozuměla jim, a tak se alespoň
        usmívala. Zdálo se, že mají pro její trápení pochopení. Jeden jí
        vložil list z vlastní větvičky do úst. Sarja ho drkotajícími zuby
        opatrně ukousla a sežvýkala. Mezi stromy poletovala zvláštní
        stvoření. Vypadala jako mlha, jen jejich smaragdové oči zářily ve
        svitu hvězd. K ránu se znovu rozpršelo, ale jen málo. Sarja horkými, rozpraskanými rty
        chytala
        vodu a pila. Poprvé za celou
        dobu si uvědomila, že má velký hlad.</p>
    <p>Slunce se po obloze šinulo pomaleji než včera. Červi už jí
        zkoušeli vlézt i do nosních dírek a do uší, ale Sarja je vždycky
        setřepala. Bylo jí mnohem lépe než v noci, horečka i kašel zázračně ustoupily. Celé
        dopoledne a
        část odpoledne slyšela vytí. Zdálo
        se jí, jako by se smečka pohybovala v kruhu okolo ní. Když se
        začalo slunce sklánět k západu, ucítila, jak se chvěje zem. Něco
        mohutného šlo lesem. Otřesy byly čím dál silnější a za chvíli je
        i slyšela. Pak se ozvalo strašlivé zařvání a Sarje hrůzou málem
        puklo srdce. Skadřinský obr, děsivá nestvůra a lidojed. Začala
        prudce škubat provazy, které se jí zařezávaly hluboko do masa.
        „Zatraceně, Duko, ty parchante, proč jsi to tak utahoval,“ klela. Obr se přibližoval,
        chvílemi
        už zahlédla jeho postavu mezi
        stromy. Naposledy škubla ze všech sil a zavyla bolestí. Provazy
        vydržely. Obr se otočil jejím směrem a zaposlouchal se. A pak
        se stal zázrak. Kolem Sarji se přehnala smečka vlků, nechala ji
        bez povšimnutí a vrhla se na obra. Sarja slyšela jeho vzteklý
        řev a zuřivé vrčení vlků. Pak se ozvalo velké zadunění a praskot
        dřeva a hned na to se země začala otřásat v divokém rytmu.
        Obr ­prchal. Vlci přišli k Sarje a stoupli si do kruhu kolem ní.
        Některým z tesáků kapala krev. Jeden z nich byl raněný. Lehl si
        k Sarje a navzájem vnímali svou bolest.</p>
    <p>K půlnoci vlci odešli. Adrenalin už Sarje vyprchal z těla.
        Chtělo se jí hrozně spát. „Neusínej,“ zněl jí v hlavě Dukův
        hlas. „Bohové jednou jednomu člověku nabídli nesmrtelnost,
        pokud vydrží nespat celý týden. On však usnul, a všechno bylo
        ztraceno. Ty musíš vydržet jen tři dny. To dokážeš. Staneš se
        hraničářkou.“ Opakovala si tu historku stále dokola. Zkusila
        počítat hvězdy, ale přes listí jich bylo vidět jen pár. Víčka se jí
        několikrát sama zavřela, ale Sarja rychle zamrkala a nenechala
        se jimi ukolébat.</p>
    <p>Konečně přišlo ráno. Nad Sarjou se sehnula hlava Mabar.
        „Vítej mezi nás.“</p>
</div>

<h4>Stmelení</h4>
<div class="introduction">
    „A ještě tenhle, pamatujete? Jak se Sarja poprvé vydala sama na lov?“ snažil se překřičet smích
    ostatních Jaavik. Seděli s Dukem, Mabar, Sarjou a Gunrokem u táborového uhně.
    <p>„Jo, ten je taky dobrý,“ přisadil si Duko a Sarja se na něj zašklebila.</p>
    <p>„Jasně, nejdřív si zapomněla vzít šípy a musela se pro ně vracet snad pět mil,“ pokračoval
        Jaavik. „Pak se snažila vystopovat jelena, kterého tady Gunrok skolil už dva dny předtím, a
        nakonec, když už si našla srnku, po které by mohla vystřelit, jí praskla tětiva. Vrátila se
        zpátky, na tváři a na paži dlouhý rudý šrám. Zůstaly jí tam víc jak týden.“</p>
    <p>„Ale to bylo před dvěma lety, teď už dokážu trefit i takové
        úskočné zvíře, jako jsi ty,“ rozzlobila se naoko Sarja a začala na
        Jaavika házet nalámané větvičky.</p>
    <p>Všichni u ohně se znovu rozesmáli. Byli uvolnění, v dobré náladě.</p>
</div>

<h4>Stopa Thurgurasu</h4>
<div class="introduction"> Byl to masakr, nic jiného. Sarja si špinavým rukávem otřela zpocené čelo
    a narovnala se. Záda ji bolela, jak byla neustále v pohybu, shýbala se a natahovala. Přehlédla
    očima okolí a viděla desítky dalších hraničářů. Každý se staral o některého z pacientů, šeptal
    mu konejšivá slova, připravoval masti nebo zaceloval rány. Neměli moc času, raněných bylo
    příliš. Skřetí sekery jsou ostré a zanechávají děsivé stopy. Tolik zmařených životů. Tolik
    neštěstí. Mabar se na ni povzbudivě usmála. Sarja se znovu sklonila k ani ne dvouročnímu
    semenáčku, který zašlápla okovaná bota a nalomila ho u kořenů. Jemně mu vetřela do rány hojivou
    mast a odešla k dalšímu stromu.
</div>

<img src="images/ranger/16.png" class="float-right long-image">

<h4>Žena z listí</h4>
<div class="introduction">
    Pamatuji si to první setkání velice dobře, jako by to bylo včera. Šla jsem s Malnikem. Byl to
    podivín, moudrost lesa mu rašila přímo z hlavy. Jenže jenom on mě tam mohl zavést, aspoň to
    říkala Mabar. Byla to zvláštní cesta, moc jsme toho nenamluvili. Chvílemi jsem Malnika
    podezřívala, že už to ani neumí, vypadal, že se s lidmi moc často nevidí. Když jsem se ho na
    něco zeptala, jenom zamumlal nebo se hýkavě zasmál. Měla jsem trochu strach.
    <p>To místo, kam jsme došli, bylo temné. Stromy rostly blízko u sebe, byly věkovité, se
        zvrásněnou kůrou. Všechno bylo tak tiché, až se mi zdálo, že slyším ozvěnu vlastních kroků z
        míst, kterými jsme prošli už před chvílí. Nikde se nepohnul ani lístek. Světla bylo málo,
        bylo sice kolem poledne, ale tady panovalo šero. Ze všeho byla cítit starobylost, tíha
        dlouhověkého bytí. A pak se před námi něco pohnulo. Vypadalo to jako starý, pokroucený
        kořen, vrásčitý a shrbený k zemi. Zůstali jsme stát a počkali, až se to dobelhalo k nám.
        Byla to stařena, neskutečně stará. Matka. Chvíli se na nás dívala, pak se narovnala, její
        staré kosti zapraštěly a já myslela, že se musí rozpadnout na prach. Jenže místo toho se
        začala proměňovat a za chvíli před námi stála nejkrásnější bytost, kterou jsem kdy
        viděla.</p>
    <p>„Když jsem stará, mám blíž ke stromům. Líp se mi přemýšlí,“ vysvětlila mi. Tak začalo naše
        přátelství.</p>
</div>

<h4>Neklid</h4>
<div class="introduction">
    Mabar, Sarja a Jaavik čekali. Byli na průzkumu Drumav, Matka je sem poslala. Něco ji
    zneklidňovalo. Než se sem dostali, minuli dvě tlupy goblinů a výpravu trpaslíků. Utíkali z hor.
    Něčeho se báli. Dole v jeskyních se něco dělo. Něco temného. Jaavikovi sokoli se objevili na
    obloze, majestátní a nádherní. Byli tři, vlastně s Jaavikem čtyři. Hranice toho, kdo je čí
    služebník, pán nebo přítel tu byla velmi neostrá. Sokoli se snesli dolů. Mabar se Sarjou čekaly.
    Jaavik se sokoly chvíli mluvil a pak řekl: „Uprchlíci jsou všude. Na severu, jihu, východě i
    západě. Malé i velké skupinky. Je to chaos. Utíkají dokonce i podzemní příšery.“
</div>

<h4>Spáč</h4>
<div class="introduction"> „To je zlé, velmi zlé,“ prohlásila Matka ve své stařecké podobě. „V zemi
    se probudilo něco zlého, něco, co mělo spát navěky. Už chápu, proč tolik stromů mluvilo o
    otrávených kořenech. Čeká nás těžká doba, ale jestli ji přežijeme, budeme opět o trochu
    silnější.“ Pak začala rozdávat příkazy a úkoly, protože by byla špatnou Matkou, kdyby jen
    naříkala a nedokázala se o své děti postarat.
</div>

<h2>Hospoda na mýtince</h2>

<h4>Střízlík</h4>
<div class="introduction">
    Šest osob sedělo v zadní místnosti zapadlé putyky kdesi u Lesa stínů. Čtyři muži, dvě ženy.
    Navzájem se téměř neznali, přesto je něco spojovalo. Byli to asasini, nájemní vrazi. Ti
    nejlepší. Jejich služby si mohli dovolit jen bohatí lidé. Nespojovala je žádná organizace, spíše
    stavovská čest, duchovní spřízněnost. Čas od času se scházeli, aby si vyprávěli příběhy o své
    práci. Pojilo je jakési neviditelné pouto, díky němuž věděli kdy a kam dojít. Klienti na tyto
    schůzky neměli přístup. Museli věřit, že za peníze, o které si asasini řeknou, bude práce
    vykonána. A asasini důvěru nikdy nezklamali, alespoň o tom nikdo nikdy neslyšel. Jenže o nich se
    moc příběhů nevyprávělo.
    <p>„Předpokládám, že už jsme dorazili všichni,“ ujal se slova malý muž s knírkem.</p>
    <p>„Tys o tom snad pochyboval?“ zeptala se žena, které jistě nedělalo problém vzbudit v mužích
        žádost. Její oči, řasy, prsa i nehty, vše mělo nadstandardní velikost.</p>
    <p>„Stát se může ledacos,“ rozhodil Střízlík rukama a usmál se.
        Bylo to hodně úlisné a neupřímné. „Takže, kdo začne?“</p>
    <p>„Snad abys spustil ty, žvanile. Stejně to už nemožeš vydržet, huba sa ti třepe jak zpěněnému
        koňu,“ zabručel urostlý barbar, zachumlaný do kožichu bez rukávů.</p>
    <p>Střízlík si jeho urážek nevšímal, pořádně si nahnul ze svého korbele a přikývl. „Tak já teda
        začnu.“ Udělal něco jako dramatickou pauzu a spustil.</p>
    <p>„Já měl dostat hraničáře a myslím, že vy ostatní jste na tom byli stejně,“ zkoumavě se
        podíval na tváře kolem stolu, a když z nich nic nevyčetl, pokračoval. „Ten můj chlápek byl
        nějaké velké zvíře mezi prospektorama, co se snaží pro rekonvistského krále zabrat nějaké
        pěkné místečko v Drumavách. Trpaslíci tam prý měli nějaký potíže a museli opustit staré
        štoly, takže hory teď nepatří nikomu. Jo, Moimir není hloupý parchant, a tak si najal za
        vůdce svých prospektorů toho mého hraničáře. Jak určitě víte, Drumavy jsou dost drsné, na
        severu divočina, na jihu holé skály a pod nima poušť, chtělo to zkušeného muže. Jak se tak
        na to zpětně dívám, vybral si Moimir dobře.“ Střízlík zase udělal významnou pauzu a upil
        něco piva.</p>
    <p>Jasně, pomyslela si Okatá, hlavně ať je tvůj protivník co nejmocnější, pak budeš vypadat jako
        hrdina. Proč nám to tu tlačíš do hlavy? Koho to tady zajímá? Nejsme malá děcka.</p>
    <p>„Takže, jak říkám, byl dobrý. Věděl, jak to chodí. Přihlásil jsem se k prospektorům a nějakou
        dobu jsem hrál tu habaďůru. Není nad to omrknout terén co nejvíc zblízka. Jenže pak se ten
        zmetek nějak domáknul, že po něm někdo půjde. Začal být opatrnější a spal raději mimo tábor.
        Zrovna, když jsem to s ním chtěl skončit. V noci jsem ho byl navštívit ve stanu, ale ten
        všivák tam nebyl. Navíc jsem se tím prozradil, musel to mít nějak hlídaný. Takže, ptáček mi
        utek, ale ne nadlouho. Noc je pro nás jak dělaná, nemám pravdu? Tak jsem ho začal honit po
        těch horách. Chudáci chlapi museli být ráno dost zmatení, když jim zmizel šéf a já. Asi to
        připsali na vrub špatný pověsti Drumav.“ Střízlík se nadechl, ale pak si to rozmyslel a zase
        si zavdal. Ostatní kolem stolu poslouchali spíš jen na půl ucha, Okatá si hrála s nehty.
        Jenže Střízlíkovi to patrně nevadilo. Stačilo, že může mluvit. A tak zase spustil.</p>
    <p>„Byla to bezva honička, ten chlápek byl dost tvrdý. Dokázal si odpočinout za chvilku, třeba
        na holý skále. Jenže já jsem vytrvalý jako honicí pes. Hnal jsem ho pořád výš a výš. Byli
        jsme už hodně vysoko, když ho to přestalo bavit. Pět dnů zdrhal, pět dnů. Pak si ale vzal do
        palice, že bude lepší mě zabít. Našel si moc pěknou skálu, ze které mi chtěl skočit na záda
        a zlomit vaz. Jenže nepočítal s tím, jak jsem chytrý a jak dobře ve tmě vidím. Jestli se
        nepletu, ani si neuvědomil, že jsem ho podřízl. Pořád si nemůže přebrat, proč nejdu. Che,
        che. No, aspoň má o čem přemýšlet.“ Zase nastala krátká, dramatická pauza. Snads už skončil,
        ne, řekla Okatá vyčítavým pohledem. Střízlík sáhl do kapsy.</p>
    <p>„Tohle mu patřilo, nějaký hraničářský voodoo nebo co,“ hodil na stůl amulet z peří a
        kamenů.</p>
</div>

<h4>Medvěd</h4>
<div class="introduction">
    Střízlík dopil svůj korbel, demonstrativně si říhl a zakřičel na hospodského. Za chvíli přišla
    osoba ze všeho nejvíc připomínající lesního muže a nevrlým zamručením dala najevo, že svým
    hostům věnuje pozornost. Střízlík si poručil další pivo, stejně jako Medvěd. Hospodský přejel
    zrakem ostatní a tvářil se hodně nevrle.
    <p>„Víno,“ špitla tichá žena, sedící v koutě, co možná nejvíc ve stínu. „Džbán, nebo radši
        rovnou dva,“ dodala téměř ustrašeným hlasem. Ostatní asasini se po ní otočili. Ten
        nedostatek vůle a sebevědomí je překvapil. Tichá jen pokrčila rameny.</p>
    <p>„Ještě něco?“ zavrčel hospodský.</p>
    <p>„To bude vše, jste velice laskav,“ řekl tmavovlasý elf a usmál
        se. Hospodský mu ukázal své žluté a křivé zuby a s nesrozumitelným mrmláním odešel.</p>
    <p>„Možná by si měl najmút nějaké vlky, aby tu nerobil všecko sám. K sobě by sa hodili náramně a
        třeba bysme občas viděli aj příjemnější tlamu než ten jeho kuní ksicht,“ okomentoval
        hostinského vystupování Medvěd. Společnost u stolu se krátce zasmála.</p>
    <p>„Tož, estli to nebude nikomu vadit, tak já zatím vypovím, jak to bylo s tím mojím pacholkem,“
        řekl Medvěd povzbuzený tím, že ostatní zaujal. „Byl to stejný neotesanec jak tento tady, co
        nám nosí pití. Fúsiska i vlasiska měl divoké a vsadil bych sa, že mu v nich rostly kadejaké
        huby a travince. Měl to byt elf, nic ve zlém, kamaráde,“ otočil se Medvěd na Elfa u stolu,
        „ale estli na něm kdy bylo něco sličného, tak to skapalo a teď se to rozkládalo. Není ně
        jasné, komu može takový šunt stát za to, aby za jeho hlavu zaplatil takých peněz. V každom
        případě toto byl muj chlap a já sem sa ho vydal hledat.“</p>
    <p>Medvěd se odmlčel, protože uviděl hospodského, jak přináší objednané pití. Lesní muž nesl
        všechno naráz, dvě piva, dva snad pětilitrové hliněné džbány a šest dřevěných pohárů. Před
        Střízlíka postavil korbel tak, že ho ostříkal pěnou, ale stačil mu jediný pohled na Medvěda,
        aby to s druhým pivem nezkoušel. Džbány postavil doprostřed stolu a poháry dal k nim. Změřil
        si dalším nevrlým pohledem své hosty, něco zamručel a odešel pryč.</p>
    <p>„No, kde sem to skončil, tož ba, du toho divúsa hledat. Myslel sem, že hraničáři nejsú tak
        praštění jak druidi a občas sa ukážú aj mezi lidma. Tož sem chvilku pobýval ve vesnicách u
        teho lesa, kde sa měl zdržovat, ale nemohl sem naňho narazit ani zbla. Trošku sem sa poptal,
        ale nikdo nic nevěděl, enom ňa utvrdili v tem, že je to pořádný vypatlanec. Čas sa začal
        krátit, tož sem sa sebral a vyrazil do teho lesa. Trochu sem blúdil, bo to tam bylo pěkně
        zarostlé, opravdová divočina. Eště někdy ňa bude někerý přesvěčovat, že sa hraničáři a
        druidi starajú o les, a já sa mu vysměju do ksichtu. Taký bordel jak tam nebyl ani v Sardu,
        když buchla ta magická věža. Všude samé popadané větve, listů závěje snad z minulého
        podzima, všechno tam smrdělo a bylo porostené nějakýma hubama. Pavúků tam měl celú legiu,
        velkých aj chlupatých, a hadi, ještěrky a další slizáci to tam slinili jak zjednaní. Fakt
        hnus, to doma neměla ani moja mama, a že ta sa kór snažila, aby nám naša chalupa co skoro
        spadla na hlavu. Kdybych věděl, jak strašně to tam bude smrdět, du hnedka po čuchu a mám za
        chvílu vystarané.“</p>
    <p>Jeden po druhém si asasini začali nalévat vína ze džbánů, jenom Střízlík odmítl nabídku Tiché
        a vpíjel se do svého korbelu. Bylo na něm vidět, že je vzteklý. Jeho příběh nijak nezaujal,
        Medvědovým se všichni výborně bavili, přestože byl mnohem nudnější.</p>
    <p>„No, jako súpeř nic moc, stačila mu jedna do dyně a už sa nezdvihl. Myslím, že o mně aj
        věděl, ale možná už to neměl v kebuli v pořádku a nedocházelo mu to, nebo si myslel, že ňa
        vystraší páru hadama a pavúkama. S tyma slizama sme si taky trošku pošpásovali, ale nebylo
        to nic, co by stálo za řeč. Chtěl sem něco přinést jako potvrzení, že to má chlapec za sebú,
        jenže byl úplně nahatý a ani na krku mu nic neviselo. Tož sem mu vyrval pačesy. Tady
        sú.“</p>
    <p>Medvěd pro něco sáhl do kapsy, a pak to začal vytřepávat z ruky na stůl. Všichni okolo by
        přísahali, že to bylo živé, mrskalo to sebou a každopádně to bylo hodně nechutné.</p>
</div>

<h4>Okatá</h4>
<div class="introduction">
    Okatá jedním ze svých dlouhých nehtů strčila do hromádky vlasů odpraveného hraničáře. Něco tak
    odpudivého a slizkého ještě neviděla, ale svým způsobem ji to přitahovalo. Nalila si další pohár
    vína, očima však nepřestávala sledovat tu esenci naturalismu a primitivnosti. Sama byla zplozena
    uprostřed divočiny a přišla na svět ve vlhké a studené jeskyni. Ještě teď někdy cítila ten
    chlad, první vzpomínku na tento svět. Oba rodiče patřili k hraničářům, těm podivným lidem, kteří
    popírají pokrok a vývoj, když se straní civilizace a považují ji za největší omyl světa. Měla
    být hraničářkou, její rodiče pro to udělali vše. Stala se součástí přírody už při narození a do
    svých šestnácti neviděla víc než pět domů pohromadě. Neměla skoro žádné kamarády, pokud se
    nepočítají zajíci, srnky a vlci. Ty staré, plesnivějící vlasy jí vracely na mysl vzpomínky,
    které pečlivě schovávala před okolním světem.
    <p>„Pěkný příběh,“ zhodnotil Medvědovo vyprávění nosovým hlasem asasin, který dosud mlčel. Jeho
        tvář byla přísná a stažená vráskami, muselo mu být už notně přes padesát let. Veterán.
        Podivný úkaz mezi nájemnými vrahy. „Zvláštnost těch tvorů, do nichž lidé zmutují,“
        pokračoval, „když je posedne touha po přírodě...“ Ale Okatá ho neposlouchala. Myšlenky se jí
        honily hlavou a vytahovaly z paměti staré bolesti.</p>
    <p>Není divu, že mě dětství poznamenalo. Odmalička ve mně doutnala nenávist, nějak jsem cítila,
        že mi něco chybí. Já jsem byla stvořena pro lidi, ne pro les. A Matka to věděla. Poznala
        hned, že jsem jiná. Ona jediná to chápala. Ne jako moji rodiče. Ona mi rozuměla a snad proto
        mě ještě něco ke starému životu váže. Proč mě jenom nutili, abych byla jako oni? Proč?
        Nemuseli by teď být mrtví a já bych nemusela dělat tuto prokletou práci.</p>
    <p>„...možná je naše práce vlastně službou světu, když ho očistíme od těch zmrzačených chudáků.
        Jejich mozek je dozajista podřadný...“ zněl místností nosový hlas.</p>
    <p>Ale jak jsem tomu měla zabránit? Kdo mě měl ochránit před mým vlastním já? Tak jsem toužila
        utéct, ale rodiče mě vždycky chytli a krutě potrestali. Okaté se před očima na chvíli mihla
        silueta postavy visící za jednu nohu na stromě, pak další okusující hladem skálu porostlou
        lišejníky. Cítila vlhkost čerstvě vykopané hlíny, doteky miliónů malých tělíček zkoumajících
        její kůži. Jsem snad opravdu zodpovědná za jejich smrt? Vždyť to byla jen obrana, nic
        jiného. Musela jsem je zabít, nebo by nakonec oni umořili mě. A Matka jim to říkala, Matka
        jim radila, aby mne nechali jít. Proč ji neposlechli, jako vždycky? Proč se protivili její
        vůli?</p>
    <p>„To je opravdu zajímavý pohled na věc,“ odpověděl Veteránovi Střízlík. „Hned se cítím líp. A
        když tak nad tím uvažuji...“</p>
    <p>Znovu mám ruce od krve, podivila se Okatá. Nikdy ji nedokážu smýt. „Jste jako dva stíny,
        které mě budou navždycky provázet, že?“ řekla v duchu a siluety jejích rodičů přikývly.
        Viděla, jak jsou vybledlé v místech, kde je bodla. Šest ran pro otce a sedm pro matku,
        kterou nenáviděla víc. To kvůli nim si zvykla na zabíjení, kvůli nim je asasinkou. Já mám na
        rukou vaši krev, ale krev každého, koho jsem zabila potom, padá na vaši hlavu, zašeptala
        zlostně stínům.</p>
    <p>„Další příběh?“ nadhodil Elf, kterého začala diskuse Veterána se Střízlíkem urážet. Jeho
        příjemný hlas vtáhl Okatou zpět do reality. Odsunula pomalu ruku od vlasů mrtvého a
        rozhlédla se po ostatních. Čekali, nikomu se nechtělo začít. Okatá se bála dalších
        vzpomínek, tak raději sama promluvila. Její hlas byl sebejistý, pohrdavý a drsný.</p>
    <p>„Není moc co vykládat. Byl to chlap. Našla sem ho v jedné pajze, podobné této. Stačilo mu
        trochu zalichotit a byl můj. Když umíral, prožíval největší rozkoš svého života. Tenhle
        prsten mi dal, než jsme vlezli do postele.“</p>
    <p>Ledabyle hodila šperk na stůl. Byl dřevěný, s vyřezávanými listy po obvodu.</p>
</div>

<h4>Elf</h4>
<div class="introduction">
    Hladina vína v obou džbánech už notně klesla. Nakonec si i Střízlík nalil svůj pohár a pomalu z
    něj upíjel. Společnost začala být veselá a sem tam někdo dal k dobru oplzlejší vtip. Medvěd s
    Veteránem a Střízlíkem se bavili na účet hospodského, který jim na stůl donesl zvěřinu. Zatímco
    se ostatní pustili do jídla, začal vyprávět svůj příběh Elf.
    <p>„Nevím, zda to byla zlomyslnost nebo prozřetelnost, ale mým cílem byla elfka. Krásná elfka.
        Měla své kouzlo, šarm, duši, která zářila a projasňovala její okolí. Opravdový klenot. Je
        všeobecně známé, že elfí krása je mnohem subtilnější a silnější, než jaká by se kdy mohla
        vyskytnou u lidí nebo jiných tvorů. Podle mých subjektivních měřítek byla tato hraničářka
        královnou mezi elfími kráskami. A na mně bylo, abych ten klenot uloupil a zhasl jeho jas.“
        Elfův hlas byl stále stejně příjemný, ozývaly se v něm jen jemné podtóny smutku, které žádný
        asasin u stolu nebyl schopen vědomě postřehnout.</p>
    <p>„Svou duši jsem prodal už dávno, přináším smrt bez výčitek. Vím, kdo jsem. Ale jednu věc jsem
        si nenechal vzít. Způsob, jakým budu dělat svou práci. I tak sprostý skutek jako vražda může
        mít svou poezii, aby oslavil svého strůjce. Já téhle poezii rozumím a cítím ji v sobě. Proto
        jsem za tou elfkou zašel a řekl jí, že ji musím zabít. Prozradil jsem jí tolik, aby
        pochopila, že to nedělám ze zášti ani nemstím nějakou starou křivdu. Ona poezii zkázy také
        rozuměla, o to byl můj úkol jednodušší. Nakonec jsme se domluvili, že nejlepším způsobem
        její smrti bude lov. Při něm nemusí pokaždé zemřít oběť, je tady šance na její vítězství a
        navíc, není to krásný konec pro hraničáře, být uloven dravcem? Pocítil jsem k ní náklonnost,
        zvláštní druh souznění. Ta elfka chápala, jak je svět stvořen, a byla dost pokorná, aby se
        nepříčila jeho řádu.“</p>
    <p>Tichá s Okatou pozorně poslouchaly Elfův příběh. Něco v něm je přitahovalo, rozeznívalo
        struny hluboko v jejich vlastním já, o kterých neměly ani potuchy. Ostatní se mnohem víc
        věnovali své zvěřině.</p>
    <p>„Vzal jsem si jen luk, tři šípy, nůž a dva kameny. Nic víc. Lovec musí mít důstojnost,
        respekt ke své oběti. Uctít její sílu. Ne zabít její tělo jakýmkoliv prostředkem. Elfka měla
        stejné zbraně. Byla sice oběť, ona byla napadena, ale to neznamenalo, že bude jen utíkat. I
        když to bylo přesně to, co na začátku udělala. Jen na malou chvíli jsem se lekl, že by mohla
        porušit své slovo a zmizet. Překazit náš boj, soupeření nahlížené samotnými bohy. Ale ona to
        neudělala. Uctil jsem její jméno, zapsal ho do svého srdce, aby až zemřu, o něm věděli i
        bohové.“</p>
    <p>Střízlík si říhl, a pak ještě jednou. Medvěd se tomu zachechtal. Oba už byli trochu opilí.
        Veterán začal pozorněji poslouchat Elfovo vyprávění. Tichá si vložila do úst zelený lístek,
        který vyndala z váčku u opasku. Pomalu, soustředěně ho začala žvýkat.</p>
    <p>„Nechal jsem ji běžet, nepronásledoval jsem ji hned. Naše duše byly spojeny, viděl jsem ji
        jasně jako vycházející slunce, i když byla míle daleko. Měla už obrovský náskok, když jsem
        vyrazil. Zakřičel jsem a ona uslyšela ozvěnu toho zvuku ve své hlavě. Věděla, že přicházím.
        Zastavila se a začala hledat místo, kde se střetneme. Už nemělo smysl dále utíkat, neboť
        jsem jí byl na stopě, přitahován jejím bytím. Připravovala se na okamžik, až se objevím mezi
        stromy, aby mohla vystřelit. První z jejích šípů se zabodl těsně za mou patou. Druhý mi
        rozřízl kůži na rameni a zanechal za sebou rudý šrám. Třetím minula mé srdce jen o kousek.
        Jeho hrot se mi otřel o spodní část klíční kosti a prošel ven. Nevnímal jsem tu bolest,
        nemohl jsem. Lovec, který prokáže slabost, není hoden své oběti. Doběhl jsem až na dvacet
        sáhů k ní, svůj vlastní luk v rukou. Hodila po mně kamenem, trefila se do nohy. Trochu jsem
        zavrávoral. Vložil jsem šíp. Hodila znovu, tentokrát mě zasáhla těsně nad břicho. Mé vidění
        se rozostřilo, svalstvem mi projel záchvěv neovladatelné křeče. Natáhl jsem luk. Neviděl
        jsem ji, jen jsem ji cítil. Vystřelil jsem, slepý bolestí. Nůž už hodit nestačila, můj šíp
        ukončil náš souboj. Sesul jsem se k zemi a několik hodin nechal svou mysl putovat po
        krajinách mimo tento svět.“</p>
    <p>V místnosti bylo ticho. Elf položil na stůl hrot šípu. Každý po svém vstřebával, co právě
        slyšel.</p>
</div>

<h4>Veterán</h4>
<div class="introduction">
    Dojem z Elfova vyprávění se pořád vznášel nad asasiny. Trvalo dlouhou dobu, než někdo znovu
    promluvil. Každý si hleděl vlastního poháru a pil, protože to bylo to nejjednodušší, co se dalo
    dělat. Nakonec to Veterán už nevydržel a řekl: „Ještě zbývají dva příběhy.“ Podíval se na
    Tichou, ale ta nevypadala, že by chtěla mluvit.
    <p>„Dobře, vypadá to, že teď je řada na mně,“ pokračoval a odložil pohár. Zatřepal hlavou, jak
        se snažil pročistit si ji. Víno bylo silné a jazyk se mu začínal plést. Medvědovi,
        Střízlíkovi a Okaté už těžkla víčka, museli občas zamrkat, aby neusnuli.</p>
    <p>„Hmm,“ zabručel Veterán, „kde začít? Možná u mě. To bude nejlepší. Prožil jsem toho dost na
        to, abych zjistil, že nikdy nic nedostanete zadarmo. Musíte být silní, abyste mohli brát,
        jinak berou ostatní vám. Peníze, přátele, život. Na tom nezáleží. Nakonec přijdete o
        všechno, pokud se nenaučíte být silní. Život mi tuhle moudrost vtloukl do palice poměrně
        brzo. Morálku ani slitování jsem nikdy neměl. Proto vás nemůže překvapit, že já svému
        hraničáři žádnou šanci na únik nedal. Začal jsem po něm pátrat, podplatil jsem pár lidí, aby
        mi pomohli vlákat ho do léčky. Nebyl to žádný svatoušek, čas od času si vyrazil do města
        trochu si užít. Věděl o nějakém nalezišti drahokamů nebo zlata, protože pokaždé utrácel
        peníze jen za to nejlepší zboží, ať u to byl chlast, jídlo nebo ženská.“</p>
    <p>Veterán si odkašlal a polkl sliny. Medvěd na chvíli usnul a probudil se, až když mu hlava
        spadla na stůl. Chtěl se zatvářit omluvně, ale opilost mu dovolila jen slaboduchý úsměv.</p>
    <p>„Počkal jsem si na něho s několika chlapy přímo v bordelu, a když byl zrovna v nejlepším,
        vlítli jsme dovnitř a omráčili ho. Měl jsem s ním ještě nějaké plány, nechtěl jsem ho hned
        zabít. Vyplatil jsem své pomocníky a odnesl jsem hraničáře do sklepa jednoho starého
        neobydleného domu. Tam jsem ho přikoval ke stěně, za ruce i za nohy, a počkal, až se
        probere. Nemám hraničáře rád. Nesnáším je, je to podřadná chamraď, zplozenci démonů a
        čarodějnic. Vždycky si s chutí odplivnu, když vím, že je jich o jednoho míň. Jsou to
        bastardi, bestie špinící náš svět. Proto jsem ho nezabil hned, chtěl jsem ho mučit, abych mu
        ukázal, jak trpím já, když musím žít vedle někoho takového. A chtěl jsem vědět, kde má
        ukrytý svůj poklad. Peníze se hodí vždycky.“</p>
    <p>Elf s Tichou na Veterána hleděli s neskrývaným odporem. Ostatní byli příliš opilí, než aby
        jim docházel celý smysl jeho slov.</p>
    <p>„Vydržel jak kůň. Nic takového jsem ještě neviděl. Bolest skoro nevnímal. Neprosil o milost,
        neřval, neklel. Díval se na mě, posměšně a pohrdavě, když jsem mu pálil kůži, řezal ho,
        lámal mu kosti. Myslel jsem si, že nakonec musí povolit, že musí být nějaká hranice, kdy už
        nevydrží tu bolest a všechno mi prozradí. Nic takového jsem nenašel. Ať jsem udělal cokoliv,
        jeho oči mě sledovaly, chladné a jasné, a ze rtů mu úsměšek nezmizel. Když jsem s ním
        skončil, vypadal jako vyvržená srna. Mohli jste na něm vidět všechny vnitřnosti i to
        zatracené srdce, co pořád bilo. Bylo mi z něho na nic, taková nelidská zrůda. Páchl jako
        hnízdo hadů. Pozvracel jsem se. A ty jeho jasné oči mě pořád sledovaly. Pak jsem ho zabil.
        Zuřil jsem, běsnil, byl jsem bez sebe. Ten bastard se mi smál i po smrti. Podpálil jsem ho i
        s barákem. Tohle jsem si vzal na důkaz jeho smrti,“ dokončil Veterán a vysypal něco z
        váčku. Chřestilo to jako kostky, ale bylo to menší. Elf i Tichá se zděšeně dívali na
        stůl.</p>
    <p>„Zuby,“ přikývl Veterán a roztáhl ústa do širokého úsměvu.</p>
</div>

<h4>Tichá</h4>
<div class="introduction">
    „Démoni se mi znovu smějí do tváře,“ řekl Elf, viditelně
    zhnusený společností, v níž se právě nacházel. „Řekni nám svůj
    příběh, než odejdu.“ Tichá se na něho dívala a měřila ho svýma
    chladnýma očima. Uvnitř její hlavy se odehrával souboj spravedlnosti se soucitem. Ještě ne,
    pomyslela si, ještě nebudu rozhodovat. Ještě chvíli počkám.
    <p>Veterán si zklamaně nalil zbytek vína. Neměl pohár plný ani z půlky. Medvěd se Střízlíkem
        usnuli na stole. Jejich dech začal být mělký. Okatá se držela za břicho. Bylo jí špatně a
        hrozně se jí chtělo spát.</p>
    <p>„No, už není moc komu vyprávět,“ odtušila Tichá a přelétla očima společnost. Veterán právě
        spadl ze židle a už se ani nepokusil vstát. „Ale myslím, že bude správné, když to řeknu.“ Do
        jedné ruky si dala zelený lístek, druhou nechala volně viset tak, aby mohla rychle tasit
        svou dýku.</p>
    <p>„Já měla zabít hraničářku, stejně jako ty,“ mluvila k Elfovi. „Byla mladá a ještě si ani
        nestačila udělat žádné nepřátele. Nevěděla nic o celé té věci, měla jenom smůlu, že se
        dostala dost blízko k lidem, kteří chtěli zachránit svět. Všichni, které každý z vás zabil,
        byli její přátelé. Učili ji poznávat mystéria přírody, díky nim se stala hraničářkou. Nikdo
        neměl právo vzít jí život.“</p>
    <p>Elf na Tichou hleděl se směsicí překvapení, nechápavosti a obdivu. Okatá se zaklonila, opřená
        o opěradlo židle. Její oči byly skelné, bez života.</p>
    <p>„A možná že právě proto, že byla příliš nevinná, to nebyla ona, kdo umřel. Někdo, snad
        bohové, zapříčinil, že její vražedkyně spadla z koně a celou noc ležela s otevřenou
        zlomeninou u cesty, v prudkém lijáku. Tam ji našla hraničářka, kterou měla zabít. Starala se
        o ni, léčila ji. Jenže vražedkyně na tom byla zle. V horečkách probděla celé dny a noci,
        blouznila a vyprávěla podivný příběh. Chvíli trvalo, než to hraničářka všechno pochopila.
        Ale pak jí bylo jasné, že někdo chce zabít ji a její přátele. Chtěla je varovat, ale bylo už
        pozdě. Všichni byli mrtví. Zavraždění.“</p>
    <p>„Ty, ty jsi ta hraničářka,“ dovtípil se Elf. Tichá přikývla.</p>
    <p>„Řekla mi všechno. Kdo vás najal, za kolik, kde se sejdete, abyste si mohli vyprávět o smrti
        mých blízkých. Nevěděla jsem, co mám dělat. Jsem teď sama, bez přátel, na kterých mi nejvíc
        záleželo. Zůstal mi jen Duko.“ Tichá kývla ke dveřím do místnosti, ve kterých stál hospodský
        a muž s mečem v ruce. Elf se ohlédl a přikývl. Dávalo to smysl. Pomsta.</p>
    <p>„Nechtěla jsem ji nechat umřít, protože pak bych byla jako vy. Starala jsem se o ni až do
        poslední hodiny. Možná kdybych se na ni vykašlala, mohl někdo z mých přátel žít. Ale to už
        je jedno. Aspoň je pomstím.“</p>
    <p>„Jed,“ řekl Elf. „Ve víně nebo v jídle?“</p>
    <p>„Ve víně,“ odpověděla Sarja. „Slyšíš to?“</p>
    <p>Elf se zaposlouchal. Bylo ticho. „Nedýchají,“ řekl. Sarja přikývla.</p>
    <p>„A co bude se mnou?“ zeptal se po chvíli Elf. „Asi jsem vypil málo toho vína. Počkáš, až mě
        ten jed pomalu umoří, nebo necháš přítele, aby dokončil tvou práci?“</p>
    <p>Sarja se zamyslela. Teď se musela rozhodnout. Třeba to byla vůle bohů, že zrovna on tolik
        nepil. Zvedla zpod stolu ruku se zeleným lístkem a dala ji před Elfa. Ten se na ni tázavě
        podíval.</p>
    <p>„Protijed,“ řekla Sarja. „Nebudu tě zabíjet. Nechám, ať tě soudí bohové.“</p>
    <p>Vstala, zaplatila hostinskému a odešla spolu s Dukem. V lese už bylo připraveno pět hrobů.
        Jeden z nich zůstane ještě nějakou dobu prázdný.</p>
</div>

<h2>Jako za starých časů</h2>

<img src="images/ranger/34.png" class="float-right long-image">

<h4>Družina</h4>
<div class="introduction">
    Sešli se u Matky. Bylo jich hodně, neznala skoro nikoho. Ještě že tu s ní byl Duko. Začala na
    něm být mnohem víc závislá, než by si kdy myslela, že je to možné. Matka měla podobu mladé
    dívky. Teď už nebylo třeba dlouze rozmýšlet a dumat nad tajemnými zvěstmi a zprávami. Vše bylo
    jasné.
    <p>„Musíte vyrazit do Drumav a prozkoumat jejich jeskyně,“ řekla Matka. „Někde tam to musí
        být.“</p>
    <p>„A co vlastně hledáme?“ zeptal se jeden z hraničářů.</p>
    <p>„Nevím přesně,“ odpověděla Matka. „Může to mít hodně podob, ale všechny budou zkažené a
        nepřátelské životu. Temné plameny, otrávená voda, zkažený vzduch, může to vypadat jako
        cokoliv. Ale až to najdete, poznáte to.“</p>
    <p>Hraničáři se začali rozcházet. „Sarjo,“ zavolala na ni Matka. Sarja přišla blíž. „Bude to
        hodně nebezpečné, z podzemí neutekli všichni a zůstali tam spíš ti špatní než ti, co by vám
        chtěli pomoci. Bylo by dobré zavolat na pomoc své staré přátele.“ Sarja přikývla. Staří
        přátelé. Tolik roků si na ně skoro nevzpomněla.</p>
</div>

<div class="introduction">
    „Jsme tady,“ oznámila Sarja. Zbytek výpravy se na ni podíval. Z tváří hraničářů se nedalo nic
    vyčíst, zato Hrúgar, Finin a Ruk se netvářili nijak šťastně. Očima se snažili zachytit něco v
    temném tunelu, ale bez většího úspěchu. To nos jim dával mnohem víc informací. Zevnitř něco
    páchlo. Opravdu hodně.
    <p>„Dobře, a teď?“ zeptal se Hrúgar. „Být tebou bych si rozmyslel, než řekneš, abysme šli tam
        dolů. Zrovinka nejsem v nejlepší náladě a něco mi říká, že se mně chce naštvat.“ Rukou si
        přejel zpocenou pleš a zatvářil se vyzývavě. Sarja si vzdychla.</p>
    <p>„Nějaké problémy?“ přistoupil k ní jeden z hraničářů a trochu pohrdavým pohledem si měřil
        trpaslíka v nezvyklém kněžském rouchu.</p>
    <p>„Ne, Duko, Hrúgar se jen strašně rád poslouchá,“ odpověděla Sarja. „Je rebelem tělem i duší a
        trpaslíci jsou přece málomluvní, ne?“ Oči jí hrály, když viděla, jak začíná Hrúgar
        rudnout.</p>
    <p>„Chmm, tak já sem rebel, co se rád poslouchá? A ty ně eště popichuješ. Moc se nesměj, sem
        zvědavý, jak ti bude, až budeme v tý díře víc jak hodinu. Nevím, kdo ždycky nejvíc mluvil,
        že se potřebuje umýt. Hraničářka. Tak velké kulové, si fajnová jak městská holka.“ Hrúgar si
        ještě něco mručel pro sebe, ale už to nebylo slyšet, protože vcházel do jeskyně. Hraničáři
        na sebe jen nechápavě hleděli, ale Ruk se Sarjou dělali, co mohli, aby se nesmáli nahlas.
        Finin vyrazila za trpaslíkem. Ona se nesmála nikdy.</p>
</div>

<div class="introduction">
    Trmáceli se podzemím už přes dva týdny. Za tu dobu se připletli do tří šarvátek, které nestály
    za řeč, a jedné, po které musela jedna z hraničářek dávat Ruka a Finin dohromady. Strašlivý puch
    nechali za sebou už třetí den, když minuli mršinu zvířete velkého jako drak. Všechny tři jeho
    hlavy byly uťaty z masivních krků. Toho, kdo to udělal, naštěstí nestřetli. Mnohem dále v
    podzemí se museli proplížit potmě přes území krvelačných tvorů, kteří právě slavili svátek svého
    boha a horečně sháněli co největší počet obětin. Hraničáři a hraničářky, kteří doprovázeli
    Sarju, byli celou dobu mlčenliví. Vše přijímali s klidem, nic je nevyvádělo z rovnováhy. Jako
    kdyby byli pod vlivem nějakého mocného kouzla. Hrúgar se několikrát snažil najít k nim cestu,
    dokonce jednu hraničářku nestydatě sváděl, ale nic z toho nemělo účinek. Družina vedla hraničáře
    jako nějaká eskorta, která nevěděla nic o cíli výpravy.
    <p>Ruk zpomalil krok a nechal kolem sebe projít skupinu hraničářů. Poslední šla Sarja. Ruk ji
        vzal za ruku a naznačil, aby také zpomalila. Když se mu zdálo, že už jsou mimo doslech
        ostatních, podíval se jí do tváře.</p>
    <p>„Sarjo, víš, že pro tebe udělám cokoliv. Po tom, co se stalo s Tarkem, jsi jediný člověk, na
        kterém mi fakt záleží. Ale všechno má své meze. Co tady ksakru děláme? Nemyslíš, že už je
        čas nám to říct? Finin je to jedno a Hrúgar je dost šílený na to, aby se vydal kamkoliv. Mně
        se ale nechce jenom tak tady chcípnout. Jsme tu už víc jak patnáct dnů. Patnáct dnů bez
        slunka. Sarjo, tak dlouho jsme v podzemí ještě nebyli. Vůbec to tu neznáme. Kam nás to
        vedeš?“</p>
</div>

<div class="introduction">
    Sarja se snažila Rukovi hledět do očí. Nepřerušovala ho. Nebylo to pro ni lehké. Na jedné straně
    staří přátelé, na straně druhé Matka a její Volání. Co má Rukovi říct? Že se rozhodla obětovat
    své přátele, aby splnila svěřené poslání? Co je to pár životů ve srovnání se záchranou světa?
    Ale vysvětlujte to někomu, jehož život je právě mezi těmi, které je třeba obětovat!
    <p>„Ruku, věř mi, už sme skoro u cíle. A až se vrátíme, budem strašně bohatý. Tak, že si budem
        moct zaplatit nesmrtelnost.“ Rukovy oči se zaleskly. Vždycky slyšel na sliby o bohatství, ať
        si byly jak chtěly přehnané.</p>
    <p>„Fakt?“ zeptal se a ani nečekal na odpověď. Znovu zrychlil krok, aby mohl s Hrúgarem probrat,
        kolik asi taková nesmrtelnost může stát. Musí to být dost. Ruk už přemýšlel, jak si takové
        bohatství odnese. Sarje se na tváři objevily slzy. Bylo tak snadné obelhat svého kamaráda.
        Styděla se za sebe, nenáviděla Matku, že jí dala tento úkol. Pak se jí v duchu omlouvala a
        znovu ji proklínala. City se v ní střetávaly se smyslem pro povinnost. Proč to nemůže udělat
        někdo jiný? Nad touhle otázkou už neměla čas přemýšlet, před sebou uslyšela hluk boje.</p>
    <p>Sarja se rychle rozběhla dopředu. Někdo tam něco křičel, ale nebylo mu rozumět. A pak se celá
        jeskyně zachvěla, jak jí pronikal hluboký, táhlý tón. Samotné kosti země se roztřásly. Vše
        na chvíli ztichlo, a pak se spustil příšerný jekot. Snad stovka hrdel naráz řvala tenkým
        hlasem, jako sirotčinec stravovaný ohněm. Sarja utíkala chodbou chabě ozářenou vlastní
        pochodní. Vpředu svítilo něco mnohem jasněji, skoro jako polední slunce. Ještě jedna mírná
        zatáčka a Sarja vběhla přímo doprostřed šílené vřavy.</p>
    <p>Všude bylo plno malých slizkých tvorů s pokožkou, která hořela jasným plamenem. Malá ústa
        měli plná zubů a neustále dokořán, jak ječeli. Hrúgar se rozmachoval kyjem i sekerkou, na
        tváři široký úsměv šílence. Ruk uskakoval před třemi slizouny a odháněl je od sebe dýkou.
        Hraničáři se rozdělili na dvě skupinky. Jedna stála blízko ústí chodby a vypouštěla ze svých
        krátkých luků na démonická stvoření jeden šíp za druhým. Druhá se kryla zády k sobě a
        snažila se držet si útočníky od těla. Všude vládl zmatek. Hořící slizouni seskakovali ze
        stropu, vylézali z děr v podlaze. Vrhali se bez jakékoliv taktiky na své oběti, pálili,
        kousali a kopali. Finin mezi nimi obratně kličkovala a její meč svištěl v divokých
        obloucích. Vzduchem létala rozseknutá těla, ale další slizouni se objevili hned místo
        zabitých. Sarja vytáhla svou zbraň a vrhla se mezi příšery.</p>
    <p>Zdálo se, že tohle bude jejich poslední boj, ale když už ztrácela naději, nepřátel začalo
        ubývat. Spolu s Finin si navzájem kryly záda a přebíraly bestie, jak se to naučily během
        minulých let. Obě byly jen mírně popálené, bez škrábanců a kousnutí. Umně se vyhýbaly
        Hrúgarovi, který kolem sebe bil hlava nehlava. Lysina mu už napuchala, jak ji měl spálenou,
        a to ho dohánělo k ještě větší zuřivosti. Lučištníci konečně vystřelili po posledních
        slizounech a všichni unaveně sklonili své zbraně.</p>
    <p>Sarja se rozhlédla kolem sebe. Země byla lepkavá krví a na mnoha místech hořela těla mrtvých
        příšer. Nedal se udělat krok, aby na nějakou nešlápla. Vzduch se začal kazit puchem z jejich
        otevřených vnitřností. Několik hraničářů začalo zvracet. Vtom si Sarja uvědomila, že tu
        někdo chybí. Ruk. Rychle se rozhlédla kolem. Naposledy byl přece u téhle stěny. Pak uviděla
        jeho ruku, bezvládně opřenou o skálu. Zbytek Ruka nebylo vidět, zakrývala ho těla slizkých
        ďasů. Sarja se k němu rychle vrhla. Jedna z příšer, bez půlky těla, byla ještě zahryznutá do
        Rukova krku. Sarja máchla svým mečem a odhodila ji daleko dozadu. Rukovi však už pomoct
        nemohla. Na tváři měl hrůzu a překvapení. Možná, že útok přišel zrovna ve chvíli, kdy
        zjistil cenu nesmrtelnosti. Sarja klesla na kolena a do dlaní vzala Rukovu hlavu. Pak začala
        plakat.</p>
    <p>„Sarjo,“ ozval se po chvíli tichý hlas. „Jsme u cíle.“</p>
    <p>Sarja se otočila, oči pořád plné slz. Ano, tam vzadu, to musí být ono. To, o čem mluvila
        Matka. Nákaza, nemoc naší země. Takže je to pravda. Opatrně položila Ruka na zem. Teprve teď
        si všimla, že Hrúgar s Finin stáli celou dobu vedle ní. Pohlédla na ně a slzy jí znovu
        vhrkly do očí. Teď ale musí být silná. Je u cíle. Zaplatila krutou daň, ale je u cíle.
        Přišla blíž k zadní části jeskyně a zadívala se do tmavého jezírka, které se tam přelévalo.
        Voda v něm byla podivná, hustší než normálně a zvláštně se leskla. Sarja ji nabrala do
        dlaně, přičichla a podívala se na Duka.</p>
    <p>„Je to ona. Jdeme.“</p>
    <p>Beze slova vysvětlení se začali všichni hraničáři svlékat a jeden po druhém se ponořili pod
        hladinu. Finin s Hrúgarem jen nechápavě hleděli. „Počkejte,“ bylo jediné, co jim Sarja
        řekla.</p>
    <p>„Zatracení hraničáři a jejich mystéria,“ zabručel Hrúgar. „Ruk je mrtvý, my dva tu stojíme
        jak podzemní goblini na noční hlídce a Sarja se svýma pobratimama se utopila v jezírku, ve
        kterém bych si sotva smočil nohy. Dyť tam sou už víc jak hodinu. A eště tam lezou
        nahatí.“</p>
    <p>Finin mlčela, opřená o stěnu. Jednou rukou mechanicky leštila svůj meč. Za více než dvě
        hodiny se nad hladinu vynořila Sarjina hlava a hluboce se nadechla.</p>
    <p>„Musíme se rychle vrátit, Matka měla pravdu. Thurguras se znovu rodí. Prorůstá z lůna země,
        prožírá se k povrchu, ke svým starým ruinám. Matka to cítila, věděla, že něco v ní není v
        pořádku. Celá příroda je v nebezpečí. Musíme všechny varovat.“</p>
    <p>„Říkalas Thurguras?“ vydechl překvapeně Hrúgar. „Temné
        město? To temné město, o kterém nám vyprávěli dědové?“</p>
    <p>„Ano. Tohle, co vidíte,“ ukázala na jezírko, „je jeho duše.
        Rozlévá se už míle daleko. Dere se nahoru a cestou pohlcuje
        všechno živé a dělá z toho bestie.“</p>
    <p>Sarja se začala oblékat.</p>
    <p>„A ostatní?“ zeptal se Hrúgar.</p>
    <p>Zavrtěla smutně hlavou. „Už nepřijdou. Thurguras je pozřel.“</p>
</div>
