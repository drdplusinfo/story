<h3>Už jen historie</h3>

<div class="introduction">
    „Tohle je zlé místo,“ pronesla do ticha Manga. Slyšela vlastní
    dech a připadal jí nepřirozeně hlasitý, skoro jako by nepatřil jí,
    ale dával život někomu jinému.
    <p>„Samozřejmě, že je to zlé místo,“ opáčil jí Zbyškus. „Co bys
        taky čekala od hrobky thurguraského hegemona? Jeho kosti
        sežrala temnota už za jeho života, všechno, čeho se dotkla jeho
        ruka, bylo prokleto. Každý, kdo naruší jeho klid, umře v strašlivých
        bolestech, shnije zaživa, bla, bla, bla…“</p>
    <p>Mangu ta slova neuklidnila. Věděla, že v hegemonově kryptě
        nemůže čekat nic dobrého, ale ten pocit, co nyní měla, předčil
        její nejhorší obavy. Nebyla statečná, ale potřebovali informace.
        Jakékoliv informace. Pověsti, legendy, záznamy, dokonce i nápisy
        v hrobkách jim stály za riziko. Jenže teď, když tu byla, o tom
        najednou pochybovala.</p>
    <p>„Pojďme pryč,“ řekla. Její hlas byl náhle zoufale tichý a bezbarvý.</p>
    <p>„Mhm?“ byla jediná Zbyškova odpověď. Magickou loučí si
        svítil na prachem pokrytou rakev. Jeden roh byl trochu poodsunut
        a Zbyškus do něj zvědavě nahlédl.</p>
    <p>„Já říkala …“ začala Manga.</p>
    <p>„Říkala jsi, abychom šli pryč,“ zaduněl nepřirozeně hluboký
        hlas ze Zbyškových úst. Jeho oči ve tmě žlutě žhnuly, bez známky
        lidskosti. Vlasy se mu samy od sebe naježily a kůže ve tváři i na
        rukou zpopelavěla. Manga ztuhla, neschopná slova ani pohybu.
        Vtom si všimla, že se Zbyškovi stahují ústa do úsměvu.</p>
    <p>„No tak, neblázni Mango,“ řekl už svým obyčejným hlasem a
        setřepal ze sebe účinky jednoduchého maskovacího zaklínadla.
        „Ten chlápek nebo co to bylo už je staletí mrtvý, nezůstal z něj ani prach. Jestli
        tu nějaké jeho kouzlo zbylo, nedokázalo by ublížit ani dítěti.“</p>
    <p>Manga, roztřesená směsicí strachu a hněvu, na něj vrhla vražedný pohled.</p>
</div>