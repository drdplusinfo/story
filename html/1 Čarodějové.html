<h1><a href="https://drdplus.info">Příběh jako z příručky</a></h1>

<div class="quote">
    <div class="content">
        Chceš znát příběh Thurgurasu? Pak si ale pamatuj, že si nepamatujeme vše.
        <div class="author">Sféry</div>
    </div>
</div>

<h2><a href="https://carodej.drdplus.info">Čarodějové</a></h2>

<div class="quote">
    <div class="content">Nechceš-li být bit, najmi bojovníka. Nechceš-li se ve světě ztratit,
        vyhledej hraničáře. Nechceš-li mít potíže, vyhýbej se čarodějům.
        <div class="author">Erik z Mediasu, Sborník lidové moudrosti</div>
    </div>
</div>

<h3 id="Objev">Objev</h3>

<div class="introduction">
    Jasná záře Alonsa oslepila, vír záblesků a jisker ho omámil
    a zmátl. Na krátký okamžik si připadal lehký, téměř nehmotný, jak tak plul mořem světel... pak
    dopadl na studené kameny
    a zmocnila se ho nevolnost. Dopotácel se k polorozbořené stěně
    a opřel se o ni čelem. Příjemně to studilo.
    <p>„Alonso,“ zaslechl mistra Delaria, „citlivý mladík. Teleportaci
        snášel vždy špatně.“</p>
    <p>„Zvykne si,“ odvětila věcně opodál stojící žena. Alonso poznal
        po hlase Annu, další vysoce postavenou čarodějku. Povzdechl si
        a napřímil se, překonávaje potřebu zvracet. Přidržel si větrem
        vzdouvané roucho a vykročil k dvojici čarodějů.</p>
    <p>Rozvaliny byly temné a nevlídné. Jak mladík klopýtal po
        vyvrácených dlaždicích, všímal si podivných propletenců dávno
        zapomenutých symbolů a run vyrytých v kameni. Bylo šero,
        vlastně skoro tma – okolí osvětloval matně zářící krystal z Delariovy hole.</p>

    <img src="images/wizard/3.png" class="float-left">

    <p>Magický portál za Alonsovými zády zazářil, a když se mladík
        otočil, spatřil z něj vycházet dívku. Ten pohled mu jako vždy
        vyrazil dech.</p>
    <p>„Laela,“ komentoval opět mistr Delarius. „Elfka, z La’ Maerthu. Nadaná, chytrá, krásná –
        znáte přece ten typ.“</p>
    <p>Anna se potutelně usmála, když viděla Alonsův upřený
        pohled. Laela odhodila z čela pramen světlých kadeří, urovnala
        si bílé šaty a vykročila k nim.</p>
    <p>„Dámy a pane,“ řekl Delarius, „vítejte v ruinách Thurgurasu,
        jednoho z nejstrašnějších a nejnevkusnějších míst tohoto světa.
        Průzkum, který povedeme, má za úkol nalézt ložiska residuální
        magenergie. Pokud vám z toho nebude dvakrát dobře, nelekejte se
        – toto místo nepamatuje právě ty nejsvětlejší časy. Pane Alonso, jistě se rád budete držet
        slečny Laely. Dejme se do práce.“</p>
    <p>Vítr kvílel mezi rozpadlými stěnami a omšelými sloupy z černých kvádrů. Dali se do práce.</p>

    <div class="intermezzo"></div>

    <p>„Co tě přivedlo na Akademii?“ osmělil se Alonso.</p>
    <p>Elfka ho nevnímala, soustředěně přecházela z místa na místo,
        s prsty přitisknutými ke spánkům. Oči měla zavřené – mladík
        nechápal, jaktože už dávno do ničeho nevrazila.</p>
    <p>„Chci říct,“ pokračoval, „vy elfové přece na lidské školy moc
        nedáte, ne?“</p>
    <p>Ticho. Soustředěný výraz, prsty na spáncích.</p>
    <p>„Taky jsem slyšel,“ řekl Alonso trochu nakvašeně, „že se berete moc vážně. Jenom protože jsi
        elfka, máš studijní úspěchy a jsi... no... nevypadáš nejhůř, tak to ještě neznamená, že
        –“</p>
    <p>Zajíkl se, když klopýtl o kus roztříštěné sloupové hlavice.
        Dívka šla dál, ladně, bez zaváhání. Rozčílilo ho to.</p>
    <p>„Neznamená to,“ dokončil, „že na mě budeš kašlat! Už asi
        půl hodiny se tu s tebou snažím konverzovat, rozumíš? Takže
        kdybys mi chvíli mohla věnovat pozornost!“</p>
    <p>Zastavila se. Stála teď v mělké prohlubni, zády k němu – byla
        nehybná jako socha. Alonsa se zmocnil zvláštní pocit, podivné mrazení, které se objevilo v
        hlavě, rychle však směřovalo do žaludku.</p>
    <p>„Hele,“ zakoktal zaraženě, „nechtěl jsem tě nijak urazit, ale...“ Pomalu se otočila. Oči měla
        stále zavřené, ruce však již spustila volně podél boků. Když se k němu postavila čelem,
        Alonso si všiml, že se slabě chvěje. I on sám se třásl, srdce se mu rozbušilo.</p>
    <p>Otevřela oči. Byly celé černé.</p>

    <div class="intermezzo"></div>

    <p>Ten výkřik byl slabý a krátký, Delariovi však stačil k tomu,
        aby v něm vycítil strach. Podíval se na Annu. Oba čarodějové na
        sebe kývli a rozeběhli se za zvukem.</p>
    <p>Když dorazili k oběma novicům, naskytl se jim zvláštní
        pohled. Laela stála uprostřed prohlubně, ruce měla křečovitě
        sevřené v pěst a celá se třásla. Alonso na ni vyděšeně zíral, díval
        se přímo do černých očních důlků. Po bílých šatech šplhaly dívce
        pokroucené pramínky čehosi černého a lesklého.</p>
    <p>Delarius vykřikl zaklínadlo. Šero na chvíli rozptýlil jasný
        záblesk, Laelu jako by něco udeřilo a odhodilo ji to dozadu.
        V tutéž chvíli se ozval sytý Annin hlas, čarodějka napřáhla hůl
        a dívku obklopila aura mihotavého světla – místo aby tvrdě
        dopadla na kamenné dlaždice, jen se na ně pomalu snesla. Anna
        pohlédla vyčítavě na Delaria.</p>
    <p>Ten si jí nevšímal. Nevšímal si ani Alonsa, dokonce ani Laely, která teď ležela v bezvědomí
        na
        zemi. Místo toho poklekl a
        upřeně zíral na místo, kde dívka ještě před chvílí stála.</p>
    <p>Mezi popraskanými dlaždicemi tu bublala a stříkala zvláštní tekutina. Byla černá a na pohled
        mazlavá. Delarius do toho
        úkazu vpíjel oči.</p>
    <p>„Neměl by ses tolik přibližovat“, varovala ho Anna, která mu
        nahlížela přes rameno. „Ať je to cokoli – nepokoušej to.“</p>
    <p>„Co se to děje,“ zasípal Alonso. „Mistře? Co se stalo Laele? Co
        je to... co je to za věc?“</p>
    <p>Delarius trhnul hlavou a vstal. Udělal pár kroků vzad, odstoupil od temné louže, která jako
        by
        se stále neznatelně rozšiřovala.
        „Nevím,“ řekl rázně, „ale mám v plánu to zjistit.“</p>
    <p>Bylo ticho, i vítr jako by o něco zeslábl. Laela se náhle pohnula
        a zamrkala. Alonso s potěšením shledal, že oči už má zase normální – modré a krásné. „Je ti
        dobře, děvče?“ zeptala se Anna.</p>
    <p>Elfka se opatrně postavila. Stále se třásla – teď už však pouze
        zimou. „Něco se mi stalo,“ řekla zastřeným hlasem. „Myslím, že
        se tu něco...“</p>
    <p>Zadívala se na černou tekutinu, Anna k ní však přistoupila a
        odtáhla ji stranou. „Pokud chceš něco dělat,“ sykla přes rameno na Delaria, „udělej to
        rychle.
        Musíme je odsud oba rychle
        dostat, než se tu z toho pomátnou. To byl nápad, Delarie, brát
        studenty do Thurgurasu...“</p>
    <p>„Škola života,“ pokrčil mistr rameny. „Alonso? Podej mi prosím něco, do čeho bych mohl tu věc
        nabrat. Nosíš s sebou přece
        pořád nějaké baňky a lahvičky, ne?“</p>
    <p>„Ale pane,“ osmělil se mladík. „přece to nechcete brát s
        sebou... Paní Anna přece říkala, že bychom takové věci neměli
        pokoušet...“</p>
    <p>„Paní Anna to tak nemyslela. My jsme čarodějové, Alonso.
        Kdybychom se báli věci pokoušet, skončili bychom jako opatrní zbabělci. Jako nějací...
        theurgové.“ Poslední slovo pronesl se zvláštním odporem.</p>
    <p>Alonso už neřekl nic.</p>

    <div class="intermezzo"></div>

    <p>Rozvaliny Thurgurasu opustili za soumraku – Alonso, Laela, Anna, Delarius a flakónek
        zvláštní, vřící černé kapaliny. Tenhle den se, na rozdíl od těch, které měly následovat,
        nikdy do historie nezapsal – a to přesto, že tehdy to svým způsobem všechno začalo.</p>
</div>

<h3 id="Čarodějské schopnosti">Čarodějské schopnosti</h3>

<div class="introduction">
    Elicia přiblížila ruce k baňce. Jak se její dlaně pomalu svíraly okolo skleněné nádoby, v
    místnosti jako by přibývalo stínů.
    Byl slyšet neznatelný monotónní hukot. Eliciina černá kočka si
    lhostejně lízala tlapku.
    <p>„Co cítíš?“ zašeptal nedočkavě Delarius.</p>
    <p>„Trpělivost, kolego,“ odbyla ho bledá žena přísně. Její pohublá
        tvář byla strnulá, jen víčka zavřených očí se slabě chvěla.</p>
    <p>„Co to dělá?“ zašeptal Alonso, který nahlížel spolu s Laelou
        čarodějce přes rameno. „Co je to za zaklínadlo?“</p>
    <p>„Žádné zaklínadlo, mladý muži,“ řekla Elicia úsečně, aniž by
        se obtěžovala na učně pohlédnout. „Jen cit. Až budeš skutečným
        čarodějem, pochopíš...“</p>
    <p>Její hlas přerušilo zasyčení – ten zvuk vydala kočka, která teď
        upřeně zírala na černou kapalinu. „Ožilo to,“ vyhrkla čarodějka
        změněným hlasem, „cítím život... a sílu a moc... a...“</p>
    <p>Kapalina začala prudce vřít, z hrdla baňky vylétlo několik
        temných kapek. Jedna z nich přistála na zádech kočky – ta vyděšeně zavřískla a se zježenými
        chlupy seskočila ze stolu. Alonso bezděčně ucukl.</p>
    <p>„...a už nic, co bych se nebála vyslovit,“ dokončila tiše mistryně.</p>
</div>

<img src="images/wizard/6.png" class="float-right long-image">

<h4 id="Zaostření vůle">Zaostření vůle</h4>
<div class="introduction">
    Alonso se držel oběma rukama za hlavu a kýval se na židli sem
    a tam. Mistr Dorset ho zkoumavě pozoroval.
    <p>„Bylo to... šílené,“ zopakoval učeň slabým hlasem. „Měl jsem
        halucinace... jako by někdo vzal obsah mojí hlavy a vylil mi ho
        přímo před oči...“</p>
    <p>Dorsetova už tak dost přísná tvář se ještě více zachmuřila.
        „Nemluv o svých vizích, hochu, buď tak hodný. Fantazírování
        přenechej theurgům, takovými bludy se tu nezabýváme. Radši
        mi řekni, co ti sféry opravdu daly.“</p>
    <p>Mladík vzhlédl. „Myslím,“ řekl po dlouhé odmlce, „myslím, že snad...“</p>
    <p>Nedokončil větu. Místo toho zvedl ruku před sebe, zkřivil prsty do podivného gesta a zašeptal
        formuli.</p>
    <p>Oba muže oslnil prudký záblesk. Alonso vytřeštil oči na svoji
        dlaň, ze které teď stoupal pramínek kouře. Mezi prsty mu přebíhaly modré jiskřičky, syčely a
        zářily opalizujícím světlem.</p>
    <p>„Získal jsi energii,“ pousmál se mistr. „To jediné ti sféry mohou dát. Nikdy od nich nechtěj
        víc.“</p>
</div>

<h4 id="Astrální půlnoc">Astrální půlnoc</h4>
<div class="introduction">
    „Za chvíli to přijde,“ zašeptala Laela.
    <p>Alonso se jí podíval do tváře. Za měsíčního svitu vypadala
        zvláštně – chladné světlo jako by proměnilo tu jemnou, krásnou
        elfskou tvář v umělecké dílo, snad obraz nebo sochu. Přisedl blíž,
        zvedl ruku, jemně se dotkl jejích vlasů...</p>
    <p>„Teď!“ vyhrkla radostně. „Cítíš to? Astrální půlnoc! Jako by
        se všechno znovu narodilo! No tak, Alonso, posloucháš mě?
        Není to... magické?!“</p>
    <p>Povzdechl si a ruku položil zpět do klína. Podíval se na měsíc,
        který jako by teď skutečně zářil nějak podivně, jasněji.</p>
    <p>„Ano,“ řekl zklamaně, „cítím to.“</p>
    <p>Bylo to bezesporu velmi magické.</p>
</div>

<img src="images/wizard/11.png" class="float-left long-image">

<h4 id="Studium kouzel">Studium kouzel</h4>
<div class="introduction">
    Knihovnou se rozléhalo hlasité chrápání, doprovázené šustěním papíru.
    <p>„Co to je?“ zeptala se udiveně Laela.</p>
    <p>„Starý mistr Balthus,“ odvětil s nezájmem Alonso. „Vždycky tu po nocích studuje.“</p>
</div>

<h4 id="Hůl a boj">Hůl a boj</h4>
<div class="introduction">
    V laboratoři byla tma. Když Alonso vcházel, držel před sebou
    svícen jako nějaký posvátný symbol, který by ho měl uchránit
    před strachem a nejistotou. Nezabíralo to.
    <p>„Pane?“ osmělil se, když spatřil Delaria, jak se nad čímsi sklání u stolu. „Pane, my... s
        Laelou, na něco jsme přišli. Týká se
        to té věci, kterou jsme našli v Thurgurasu.“</p>
    <p>„Ano?“ odvětil Delarius ledabyle, aniž by se otočil. „Mluv.“</p>
    <p>„Myslíme si, pane, že ta tekutina – tedy, že to je Thurguras
        sám. Našel jsem spisy, které hovoří o tom, že se jeho životní
        esence vsákla do země poté, co byl přemožen. Není tedy možné –
        no – že je to ona? Bojíme se, že by se mohlo něco zlého stát...“</p>
    <p>„Vážně? Něco zlého by se mohlo stát?“ zeptal se Delarius a
        pomalu se otočil. Když učeň spatřil jeho tvář, svícen mu téměř
        vypadl z ruky.</p>
    <p>Mistrovy oči byly černé, roucho měl špinavé a vlasy rozcuchané.
        V ruce křečovitě svíral svoji zdobenou hůl. „Myslím, že ano,“ řekl
        ponuře, „myslím, že máš pravdu, Alonso, nebezpečnou pravdu.
        Vlastně bych řekl, že by se mohlo něco zlého stát přímo tobě.“</p>
    <p>Když zaútočil, byl mladík příliš zkoprnělý, než aby se bránil. Delarius ho udeřil špicí hole
        do žeber, provedl překvapivě rychlou otočku a další mohutnou ranou zvrátil Alonsovu hlavu na
        stranu. Mladík se pokusil couvnout, čarodějova hůl mu však podrazila nohy. Zřítil se k
        zemi.</p>
    <p>„Když si zahráváš s věcmi, které tě přesahují, vždycky se něco zlého stane,“ křičel Delarius,
        zatímco se napřahoval k dalšímu úderu.</p>
</div>

<img src="images/wizard/17.png" class="float-right long-image">

<h4 id="Hůl a sesílání kouzel">Hůl a sesílání kouzel</h4>
<div class="introduction">
    Alonso se snažil seslat ochranné zaklínadlo, ruce se mu však
    třásly. Rozšířenýma očima sledoval krystal v Delariově holi,
    který modře žhnul.
    <p>„Tohle je lekce speciálně pro tebe, hochu,“ ozýval se hlas za
        oslepujícím světlem. „Energetická magie, kapitola čtvrtá, hůl a
        blesky. Myslím, že si to budeš pamatovat...“</p>
    <p>Opalizující proud energie, který vytryskl z hole, zvedl mladíkovo tělo do vzduchu. Po
        dřevěných
        rytinách přebíhaly jiskry,
        mistrova ruka svírající hůl se třásla – stejně jako tělo bezmocného učně. Trvalo to jen pár
        okamžiků.</p>
    <p>Přesto to stačilo k tomu, aby z Alonsova těla vyprchal život.</p>
</div>

<h4 id="Komunikace s pomocníčkem">Komunikace s pomocníčkem</h4>
<div class="introduction">Za zavřenými víčky, hluboko uvnitř hlavy, ho Delarius
    vyhledal. Cítil studený vzduch, který havranovi čechral perutě
    – a byly to teď i jeho perutě. Viděl jeho očima, sledoval, jak se
    zdi a okna univerzity jen míhají před zrakem plachtícího ptáka.
    Zpozoroval světlo a zamířil k němu – když spatřil, že jsou okenice otevřené, neubránil se
    radosti.
    <p>Laela polekaně vzhlédla od knihy. Za oknem slyšela zakrákat havrana.</p>
</div>

<h4 id="Magie pomocníčků">Magie pomocníčků</h4>
<div class="introduction">
    Laela horečnatě listovala zažloutlými stránkami kroniky. Přímo cítila, jak s každým zašustěním
    papíru ztrácí další střípky
    drahocenného času. Jako by ho už tak neměla dost málo...
    <p>Pak to našla. Zatajila dech, její pohled létal po starých literách. Bezejmenné Proroctví...
        až podruhé zem na světlo vyvrhne Temnotu, až zachvěje se země křikem a utrpením...</p>
    <p>Už se to děje, uvědomila si. Věděla jsem to. Děje se to právě teď a tady...</p>
    <p>...a tma rozlije se jako zhoubná řeka, která pohltí vše živé
        a měnit to bude k obrazu svému – neboť jest to pramen Moci,
        Prvního Zla, Thor Gureas...</p>
    <p>Za otevřeným oknem už poněkolikáté zakrákal havran. Nevšímala si toho.</p>
    <p>...pak vše staré a moudré bude sraženo na kolena a žádná
        ze sil rozbitého Světa nedokáže vzdorovat. Tehdy nevzhlížejte k mocným, neboť jejich moc jim
        zalepí oči a splyne s Jeho mocí...</p>
    <p>Zvedl se vítr, okenice se prudce rozlétly. Chladným vzduchem se nesly další skřeky.</p>
    <p>...avšak vzejde Nové, a z bolesti světa se zrodí hrdinové,
        jejichž dětská bezmoc jim vdechne sílu...</p>
    <p>Další prudký poryv větru vytrhl Laele knihu z rukou. Stojan
        se svící se převrhl, halda pergamenů na podlaze vzplála jasným
        plamenem. Laela natáhla ruce po knize, jejíž listy se divoce zmítaly ve vichřici, vítr ji
        však odhodil ke zdi. Bezmocně sledovala,
        jak stránky černají a praskají v žáru ohně.</p>
    <p>Havran ještě několikrát zakroužil ve vzduchu, aby se přesvědčil, že je dílo dokonáno. Pak
        zamával křídly a nechal se pohltit nocí.</p>
</div>

<h3 id="Zaslechnutí kouzla">Zaslechnutí kouzla</h3>
<div class="introduction">
    Anna vstala tak prudce, až převrhla židli.
    <p>„Cítil jste to?!“ obrátila se na Balthuse, který podřimoval
        v mohutném křesle. Ve sněmovní síni už tento večer zbyli jenom sami dva.</p>
    <p>„No tak, ctihodný pane, probuďte se přece! Je všude kolem –
        ozvěna energetické magie! A je v tom i něco víc, něco... mistře,
        někdo nám tu tropí pořádnou neplechu! Musíme zasáhnout!“</p>
    <p>„Ano, Anno, cítím to,“ řekl stařec rozechvěle, aniž by otevřel
        oči. „Už dlouho to cítím. Máte pravdu, musíme něco dělat.“</p>
    <p>Anna už stála s holí v ruce, připravena se vyřítit z místnosti.
        Něco v čarodějově hlase ji však přimělo se zarazit a poslouchat.</p>
    <p>„Povím vám, co uděláme, milá slečno Anno. Zabarikádujte
        všechny dveře, magií i nábytkem. Vztyčte ochranný val, skryjte
        nás před zrakem světa. To, co přichází, už nedokážeme zastavit.
        Zhasněte lucerny a schovejte se v koutě. Já... potřebuji si jen
        vybavit něco, co už jsem dávno zapomněl...“</p>
    <p>„Co?“ vyhrkla Anna. „Co by to mělo být?“</p>
    <p>„Modlitba,“ zašeptal stařec.</p>
</div>

<img src="images/wizard/25.png" class="float-left long-image">

<h3 id="Mentální souboj">Mentální souboj</h3>
<div class="introduction">
    Když rozrazil dveře, Dorset už ho čekal. Starý čaroděj pomalu vstal a upřel na nezvaného hosta
    přísný pohled. Neměl strach – což byla chyba.
    <p>„Delarie?“</p>
    <p>Ne, to už nebyl Delarius. Přicházející postava v čarodějnickém rouchu byla rozcuchaná a
        hrozivá, její oči byly černé a
        roucho pokrývala temná pavučina olejovité substance. Dorset
        ucítil v hlavě bolest, která ho téměř ochromila. Zkusil vzdorovat. Zaostřil svoji mysl,
        přitiskl kostnaté prsty ke spánkům a
        vyslal proti neznámé síle mentální úder. Bylo to, jako by hodil
        kamenem proti příbojové vlně.</p>
    <p>Delarius se nezastavil, ani nezpomalil – kráčel vpřed a za
        ním šla Temnota a krystal v jeho holi matně žhnul. Dorset
        slyšel v hlavě ponurý šepot, jeho rty se rozechvěly – byl nucen
        opakovat ta neznámá slova, jeho myšlenky se zmítaly v agónii.
        Zamířil hloub, hledal to, co zbylo z jeho vůle.</p>
    <p>Nenašel to.</p>
    <p>Místností se rozlehl výkřik starého mistra a pak všechna světla zhasla.</p>
</div>

<div class="introduction">Novic se nejistě poškrábal na temeni hlavy, zatímco se neviditelná ozubená
    kolečka jeho mysli
    protáčela k nepříčetnosti.
    <p>„Víte, mistře,“ začal nejistě, „říkal jsem si…“</p>
    <p>„Chceš se zeptat,“ přerušil ho unaveným tónem Balthus, „co
        se stane, když se vrátíš v čase a zabiješ vlastního dědečka.“</p>
    <p>„Ehm… ano. Totiž, to bych se pak nikdy nenarodil, že, takže
        bych se ani nemohl vrátit a –“</p>
    <p>Mladíkova tvář ztuhla na místě, jeho zdvižený ukazováček
        se zastavil v půlce gesta. Podobně znehybněl i zbytek světa ostatní studenti, mouchy,
        dokonce vzduch. Jen mistr Balthus se protáhl a odšoural se za katedru.</p>
    <p>„Tak ještě jednou,“ zamumlal si pod vousy, luskl prsty a realita se okolo něj začala převíjet
        nazpět. „Musí přece existovat paralelní vesmír, kde nikdo tu proklatou otázku nepoloží…“</p>
</div>

<div class="introduction">
    <p>Nebyla to obyčejná bouřka. K zemi padaly jiskry, oslňující
        blesky protínaly oblohu a pálily zem. Stromy hořely, vzduch
        slabě světélkoval a nebe bylo rudé. Ženy se v hrůze tiskly ke
        svým mužům, děti plakaly.</p>
    <p>Rupert řečený Ohnivec měl ve tváři pološílený výraz. „Tak
        co,“ křičel a mával nad hlavou těžkou sukovicí, „to je ale podívaná, žejo? Povídám vám,
        strejda
        Rupert umí ty nejnádhernější
        novoroční ohňostroje široko daleko!“</p>
    <p>Hodiny odbily půlnoc. Kdesi opodál vybuchla stodola.</p>
</div>

<div class="introduction">Anna kriticky prozkoumala svoji tvář v zrcadle. Ta žena byla
    bezpochyby stará, starší, než si ji pamatovala. Vrásky na čele.
    Kruhy pod očima. Propadlé tváře a povadlé koutky…
    <p>Přiložila si dlaně na obličej a zašeptala zaklínadlo. Pozorovala, jak vrásky pomalu mizí, jak
        se unavené oči rozjasňují a prošedivělé vlasy se barví dozlatova. Pohlédla dolů, zkoumavě si
        přejela rukama po těle a několika dalšími zaklínadly ubrala některým partiím na objemu, aby
        ho mohla jiným přidat. Zbývaly šaty. Budou krásné, drahé, přiléhavé… kouzelné.</p>
    <p>Když o něco později stoupala po širokém schodišti do tanečního sálu, hlavy se za ní otáčely.
        Anna to nevnímala, soustředila se na počítání vteřin a minut. Musí odejít před půlnocí,
        za každou cenu. Nic netrvá věčně - ani kouzla ne.</p>
</div>

<div class="introduction">„Vím, kdo ho zavraždil,“ konstatovala Elicia suše.
    <p>Musela komořímu přiznat, že nehnul ani brvou. „Opravdu?“
        vyhrkl a jeho tvář vyzařovala upřímný zájem.</p>
    <p>„Ano,“ kývla čarodějka. „A vím také, na čí rozkaz. Víte, pro
        nás není těžké na tyhle věci přijít. Abych se přiznala, nepotřebujeme na to ani být nějak
        zvlášť chytří, žádné stopy, dedukce a
        takové věci. Stačí trocha tréninku a soustředění.“</p>
    <p>„Chápu,“ řekl komoří se shovívavým úsměvem. „A, tedy…“</p>
    <p>„Byl jste to vy,“ přerušila ho Elicia.</p>
    <p>„Prosím? To je drzost!“ Komořího klid byl tatam. „Kdo myslíte, že by vám něco tak nehorázného
        uvěřil?! Máte vůbec nějaké důkazy?“</p>
    <p>„Jak jsem říkala,“ pousmála se čarodějka, „takové věci my nepoužíváme.“</p>
</div>

<div class="introduction">Jakmile Dorset vstoupil do přednáškové síně, rozhostilo se
    rázem hrobové ticho.
    <p>„Nemám dnes bohužel příliš času,“ sdělil profesor tichému sboru noviců. „Přejdu proto přímo k
        věci… Ritzi, Pátere, běžte se vyspat z kocoviny a pusťte se do praktických cvičení sedm až
        deset bé, která vám tímto přiděluji navíc. Laremie, Hano, Li-Hame, učili jste se a látku
        zvládáte na výbornou, taháky jsou vám zcela k ničemu. Ne, Alonso, nečtu vám myšlenky a nemám
        ani nic podobného v úmyslu… Přestaňte si laskavě prozpěvovat, Berto. Ano, v duchu se to taky
        počítá.“</p>
    <p>Posluchači seděli jako přimrazení a sborově se pokoušeli
        o kamenný výraz. Dorseta to až trochu mrzelo – žádný z jeho
        kolegů neměl potíže s tím, že by se studenti v jeho přítomnosti
        pokoušeli tak intenzivně nemyslet.</p>
</div>

<div class="introduction">Laela cítila, jak jí po čele stékají kapky potu. Každou chvíli
    omdlím, pomyslela si.
    <p>„Vedeš si dobře,“ zašeptal jí do ucha Tarneil. Odvážila se otevřít oči a spatřila, jak se pod
        jejíma zkrvavenýma rukama rána pomalu zaceluje. Byl to zvláštní pocit – do těla se jí
        vracela síla, zároveň ji však kouzlo vyčerpávalo a nutilo zvracet.</p>
    <p>Elf ji sledoval chladnýma očima. V ruce držel zahnutý nůž,
        špinavý od krve. Dívka při pohledu na ostří sykla bolestí.</p>
    <p>„Teď mě asi nenávidíš,“ řekl neutrálním hlasem, zatímco pozoroval hluboký šrám na jejím
        břiše. „Věř mi však, že je to ten nejhumánnější výcvik, jaký sis mohla přát. Pokud se už
        jednou rozhodneš experimentovat se životy, vždy je nejlepší začít s tím svým.“</p>
</div>

<div class="introduction">
    Otevřela oči a vydechla. Podívala se na své ruce – přebíhaly
    po nich matné, modré
    jiskřičky. Po celém těle cítila mravenčení,
    jak se v ní usazovala právě načerpaná magenergie. Ruce se jí
    chvěly, žaludek se svíral přívalem magického napětí.
    <p>Vlastně ne. Bylo to strachem. Hlavně zhluboka dýchat.</p>
    <p>Natáhla se pro svoji hůl, nejistě ji sevřela v dlani a opřela
        se o ni, když vstávala – jako nějaká stařena. Ve většině příběhů a kronik nebyly tyhle
        okamžiky
        vůbec zmiňovány. Chvíle
        před bitvou, před střetem s hlavním padouchem, předtím, než
        se hrdina konečně rozhoupe a vyrazí na draka.</p>
    <p>„Hrdina“, odfrkla si Laela a setřela pot z čela. Připadala si
        opravdu uboze, jak tam tak stála uprostřed roztříštěných zkumavek, v šeru podzemní
        laboratoře –
        jen několik kroků od Alonsova mrtvého těla. Uběhlo pouhých pár okamžiků od chvíle, kdy
        ho objevila. Kdy se rozhodla, že ho musí pomstít.</p>
    <p>Pouhých pár okamžiků – a přesto stačily k tomu, aby se jí
        zmocnily pochybnosti. Vždyť byla jen obyčejná studentka,
        a chtěla se utkat s mistrem, s vlastním učitelem.
        Jakou tak může
        mít pravděpodobnost úspěchu?</p>
    <p>„No,“ řekla nahlas, „tahle zkouška bude stát za to.“</p>
    <p>Pak otevřela magický portál a vykročila.</p>

    <div class="intermezzo"></div>

    <p>Když se ocitla na místě, byla nucena si rukama zakrýt tvář.</p>
    <p>Okolo zuřila vichřice, vzduchem létala kamenná tříšť a zrnka písku. Ten vítr vyl, ba přímo
        křičel, Thurgurasem se nesl zuřivý ryk
        a hromobití. Opřela se zády o polorozbořený kamenný portál a
        vykřikla zaklínadlo, aby se alespoň zčásti uchránila před větrem.</p>
    <p>To neměla dělat. Všiml si jí.</p>
    <p>Stál tam – na hromadě sutin, které snad kdysi byly schody.
        Potrhané roucho mu vlálo ve větru, když se otočil a podíval se
        na ni. Byl to černý, prázdný pohled. Usmál se.</p>
    <p>„Ty,“ zazněl sebejistý, hromový hlas, který přehlušil i vítr.
        „Přišla ses… podívat? Poučit?“</p>
    <p>Laela jen naprázdno polkla.</p>
    <p>„Přišla ses přesvědčit,“ pokračoval Delarius, zatímco slézal ze
        schodů, „že už se to děje? Nuže, vidíš – Thurguras se probudil.
        Já jsem ho probudil.“</p>
    <p>„Ne,“ řekla tiše. „Ještě se to dá zvrátit.“</p>
    <p>Jeho úsměv se rozšířil. Nebýt černých očí a rozcuchaných
        vlasů, nevypadal by možná ani tolik šíleně. „Takže jsi to stačila přečíst,“ prohlásil.
        „Proroctví. To bezejmenné, anonymní
        Proroctví, vyprávějící o ztracených dětech – hrdinech. Těch,
        jež stanou v čele nového světa, postaví se Thurgurasu a, jak
        to u hrdinských fracků bývá, zvítězí. Četla jsi to a uvěřila jsi
        tomu.“</p>
    <p>Prudce trhnul hlavou a ze špice
        jeho hole vylétl blesk – minul
        Laelu jen o několik coulů. „Vedle,“ odsekla s klidem, který ji
        samotnou překvapil.</p>
    <p>„Pravděpodobnost, že minu,“ ušklíbl se Delarius, „byla menší
        než šance, že blesk zasáhne ptáka v letu, a to za jasného počasí.
        Mířil jsem vedle. Chci ti totiž ještě něco říct.“</p>
    <p>„Vy máte vždycky co říct, pane,“ usmála se elfka. Stála zpříma
        a hrdě – až příliš hrdě na někoho, kdo je tak blízko smrti.</p>
    <p>„Ano. Chci mluvit o Proroctvích – o jejich předvídatelnosti. Víš, některé věci se v nich vždy
        opakují. Černí jezdci, například. Vždycky jsou tu nějací Černí jezdci. A nakonec, proč ne?
        Myslím, má drahá, že Černí jezdci právě vyjeli.“</p>
    <p>Vystřelil další blesk. Tentokrát byla připravena – vykřikla
        zaklínadlo a výboj se odrazil od neviditelné clony dobré dva kroky před ní.</p>
    <p>„Zbytečně plýtváš energií,“ ucedil Delarius, „opět jsem mířil
        vedle.“</p>
    <p>„Mluvil jste o Černých jezdcích,“ upozornila ho.</p>
    <p>„Ano. Řekl jsem, že Černí jezdci vyjeli. Míří do vesnice, která během několika málo okamžiků
        lehne popelem. Víš, o které mluvím – v tomhle bylo Proroctví až nezvykle konkrétní. Je jen
        málo podobných míst. Už chápeš ten vzorec? Žádná vesnice, žádné děti. Žádné děti…“</p>
    <p>Nenechala ho dokončit. Za hlasitého zaklínání proti němu
        namířila svoji hůl a starého čaroděje oslepil kužel bílého světla.
        Vítr zesílil, země se zatřásla. Pak Laelu sevřela mrazivá bolest a
        podlomila se jí kolena.</p>
    <p>„Nepřerušuj – mě – když – mluvím!“ zahřměl Delariův hlas.
        „Chápu tvoje zoufalství, ale nepokoušej moji trpělivost! Už to
        nezastavíš, rozumíš? A ty děti, tuhle tvoji slavnou poslední
        záchranu, velké Proroctví – to všechno za chvíli spálí banda
        obyčejných najatých hrdlořezů. Ne všechny Černé jezdce je třeba povolávat z pekelných
        hlubin. Některým stačí zaplatit!“</p>
    <p>Uvědomila si, že jeho roucho, ruce i tvář jsou teď téměř
        černé. Byl celý pokrytý temnou, mazlavou tekutinou, která se
        valila ze spár v zemi. Už tu nebyla jen hlína a kamení, cosi tu
        žilo. Bylo to všude kolem – nejvíc ale v Delariových prázdných
        černých očích, kterýma se na ni díval. Svíjelo se to a syčelo.
        Proklínalo ji to.</p>
    <p>„Zažilas to…“ zašeptal. „Tenkrát, když
        jsme Ho poprvé našli.
        Přímo tady v troskách Thurgurasu jsi to na chvíli poznala. Víš,
        jaké to je. Proč tedy pořád vzdoruješ?“</p>
    <p>Bolest trochu povolila, dovolil Laele se postavit. Už věděla, co
        musí udělat – v duchu odříkávala další zaklínadlo.</p>
    <p>„Protože, pane, už to nechci zažít znovu,“ odvětila třesoucím se hlasem a pozvedla svoji hůl.
        Za jejími zády se otevřel magický portál.</p>
    <p>Zachmuřil se. Opodál se dva sloupy sesypaly k zemi, pohlceny
        vlnami černé kapaliny. „Nemáš šanci,“ řekl a ten hlas už vůbec
        nebyl jeho. „Nestihneš je zachránit. Povídám, jako by blesk
        zasáhl ptáka v letu – větší pravděpodobnost to není!“</p>
    <p>Svá poslední slova doprovodil sérií kulových blesků – Laelin
        magický štít se pod jejich nárazy zachvěl a zmizel.</p>
    <p>„To stojí za pokus,“ zašeptala a vkročila do portálu. Pronásledoval ji burácející řev větru,
        který se mísil s Delariovým hysterickým smíchem.</p>

    <div class="intermezzo"></div>

    <p>Vesnice hořela. Mezi domy pobíhali zmatení, zoufalí a vyděšení vesničané, odevšad se ozýval
        lidský křik a ržání koní. Už
        jsou tady, uvědomila si Laela, když vystoupila z portálu. Skrčila
        se za kamennou zídku a sledovala z úkrytu ten zmatek a beznaděj. Pak je spatřila – Černé
        jezdce. Projížděli mezi bezmocnými lidmi, pálili a zabíjeli.</p>
    <p>Její uši však náhle cosi zachytily a srdce jí poskočilo. Kdosi
        křičel – tenhle křik však byl zuřivý, bojovný a odvážný. A dětský.</p>

    <div class="intermezzo"></div>

    <p>Ruk uvolnil šňůrku praku, a pak znovu a znovu. Sledoval,
        jak kameny zasypávají Černého jezdce, jak se jeho kůň vzpíná a
        shazuje ho do bláta. Slyšel, jak přátelé za jeho zády zuřivě křičí,
        a uvědomil si, že sám řve zrovna tak.</p>
    <p>Slunce náhle zastínil černý mrak a k zemi sjel za ohlušujícího dunění blesk. Jeden z jezdců
        se i s koněm vzňal a zaplál oslepujícím modrým plamenem. Zbylí jezdci se dali na útěk,
        demoralizovaní a vystrašení. Ruk, překvapený vlastní odvahou, fascinovaně sledoval živou
        pochodeň, jak se vzpíná v agónii uprostřed vesnice. Ke svému překvapení si všiml, že všichni
        nejsou smyslů zbavení, v zajetí strachu a zoufalství. U chalupy, co patřila otci Sarji,
        stála krásná dívka, mnohem hezčí než cokoliv, co kdy Ruk viděl. Její rysy byly klidné,
        takřka nezúčastěné, jako by neslyšela všechen ten nářek a neviděla mrtvé, zmrzačené a
        umírající. Kapka potu donutila Ruka mrknout, a když znovu otevřel oči, dívka byla pryč a
        zmizel i temný mrak nad vesnicí.</p>

    <div class="intermezzo"></div>

    <p>Laela seděla opřená o strom a vyčerpaně oddechovala. Ještě
        nikdy v životě nebyla tak unavená. Blesk ji stál poslední zbytky
        síly, nedokázala se už ani magicky přemístit – na kraj lesa musela skrz bitevní vřavu
        doklopýtat sama.</p>
    <p>Obloha byla jasná, v dálce však hřmělo – schylovalo se k náhlé letní bouřce. Mladá elfka
        sledovala trojici dětí na protějším svahu. Skláněly se nad něčím tmavým, co leželo na zemi.
        Když se zahleděla pozorněji, zjistila, že se jedná o jednoho z nájezdníků. Oni ho chtějí
        zachránit, došlo jí. Znají slitování. Nebylo to příliš logické ani pravděpodobné – asi se
        spíš dalo čekat, že chtějí pouze okrást mrtvolu. Přesto tomu věřila. Co víc, byla o tom
        přesvědčena.</p>
    <p>Ozval se další hrom a blesk, který sjel vzápětí z jasné oblohy, zasáhl ptáka v letu.</p>
</div>