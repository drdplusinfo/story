<h1>Příběh <a href="https://zlodej.drdplus.info" target="_blank">zlodějů</a></h1>

<div class="quote">
    <div class="content">Jsou povolání, která přísluší
        jen těm nejurozenějším, a přesto je při troše tréninku zvládne kdejaký vandrák. Na druhé
        straně jsou také povolání, jejichž pojmenování se původně
        zrodila v říši chudoby a zločinu, a přesto si dnes i králové
        kladou za čest je znát. Přestože jsem nikdy nic neukradl, ba
        dokonce jsem zasvětil svůj život lovu zločinců, jsem i já svým
        způsobem „zloděj“. A jsem na to z hloubi duše pyšný.
        <div class="author">Sir Vollmond z Rotchendu</div>
    </div>
</div>

<h2 class="introduction">Rodina</h2>
<div class="introduction">
    Noční ulice byly temné a tiché. Slyšel jen chřestění šperháků
    v zámku, vlastní dech a horečnatý hlas uvnitř hlavy.
    <p>Nesmíš to zkazit. Nesmíš. Když to zkazíš, budeš muset začít
        od začátku. Tak se snaž, zatraceně, snaž se!</p>
    <p>Ruce se mu potily a trochu třásly. Každá rutina se v okamžiku ohrožení změní v obtížný úkol,
        to znal – netušil ale, že s ním dokáže nervozita tak silně zamávat. Dělej, nemáme na to celý
        den. Nemáme ani celý okamžik, pokud tě to zajímá…</p>
    <p>Zpoza rohu se náhle ozvaly těžké kroky a chřestění kovu
        – zřejmě zbroje. Ruk se přestal zabývat zámkem a prudce se
        napřímil. Matné světlo louče z vedlejší uličky kdosi zastínil…</p>
    <p>V tu chvíli, zrovna když se chystal se schovat, se dveře prudce otevřely. Okované dřevo ho
        udeřilo do boku a porazilo ho
        na zem. „A máme tě, syčáku zlodějská!“ ozval se vítězoslavný
        výkřik. Ruk se, stále v šoku z bolesti a leknutí, převalil na záda.
        Přímo nad ním se tyčila postava mohutného ozbrojence. Koutkem oka zahlédl další dva vybíhat
        z přilehlé uličky.</p>
    <p>Když se ho strážný pokusil chytit, instinktivně mu proklouzl pod paží – narazil však přímo do
        hrudního pancíře dalšího
        pochopa, který ho pevně sevřel kolem pasu. „Heleďte ho, usmrkance,“ zahromoval ten, co ho
        prve udeřil dveřmi. „Vždyť je to
        děcko! Kolik mu může bejt, osum? Deset?“</p>
    <p>Jedenáct, tupče.</p>
    <p>„Podívejte, jak zle kouká. Tohle tě odnaučí krást, fakane…“</p>
    <p>Zvrátil hlavu dozadu, ráně se však již vyhnout nestačil.
        Kovovými cvočky pošitá rukavice zanechala na tváři palčivou
        bolest a v ústech pachuť krve.</p>
    <p>Strážný se jízlivě zasmál. Když se napřáhl k dalšímu úderu,
        odhalil v zuřivé grimase křivé zuby. Ten výraz mu měl zůstat
        ve tváři navždy.</p>
    <p>Ruk si nestačil všimnout střely, neslyšel zadrnčení tětivy.
        Viděl pouze, jak se jeho mučitel prohnul v zádech, zaslechl, jak
        mu stisknutými zuby prošlo slabé heknutí – a pak už jen sledoval, jak se muž zřítil k zemi.
        Když jeho tělo dopadlo na dlažbu,
        způsobila řinčící zbroj malé hromobití.</p>
    <p>Události se daly do pohybu rychlostí, kterou už Ruk nestačil sledovat. Oba zbývající strážní
        naráz vykřikli – jeden na
        poplach, druhý bolestí. Cítil, jak sevření kolem pasu povolilo,
        a okamžitě se vysmekl zpod teď už bezvládné paže. Poslední
        ozbrojenec tasil zbraň a pokusil se ho zadržet, kdosi se mu však
        postavil do cesty.</p>
    <p>Ruk si nestačil neznámého pořádně prohlédnout, viděl jen
        tmavý, potrhaný plášť – a tenkou, blyštivou čepel. Nezdálo se,
        že by mezi černopláštníkem a strážným došlo k souboji – tenké
        ostří se jen několikrát mihlo vzduchem a bylo po všem.</p>
    <p>Nedaleko zaduněly
        kroky přivolané hlídky. Postava v černém
        odskočila od krvácejícího pochopa a obrátila se přímo k chlapci.
        Než stačil Ruk cokoli udělat, neznámý se k němu sklonil a popadl ho silnou, šlachovitou paží
        kolem pasu. Rukovy nohy se proti
        jeho vůli zvedly
        ze země a svět kolem se proměnil v rozmazanou,
        adrenalinem zamlženou šmouhu.</p>

    <div class="introduction"></div>

    <p>Běželi. Cítil stisk paže na břiše a prudké otřesy, viděl ubíhající stěny domů, rozkmitaná
        světla luceren. Před očima se mu míhaly výjevy: vývěsní tabule hostince, kamenný oblouk
        mostu, hromada hadrů ve škarpě, snad spící žebrák. Žaludek se mu rozhoupal, jak se náhle
        prudce vznesli do vzduchu a na okamžik stoupali (či snad šplhali?) podél kamenné zdi. Když
        pak pod sebou spatřil hlubokou propast a hučící peřeje, pokusily se o něj mdloby. Jižní
        hradby, uvědomil si. Stojíme na jižních hradbách. Pod námi je jen útes, stovky sáhů
        prázdného prostoru a divoká voda.</p>
    <p>„Stůj!“ vykřikl hrubý hlas kdesi pod nimi. „Už ani krok,
        jasný! Nemáš kam utýct!“</p>
    <p>Ruk pohlédl přes rameno a uviděl pod hradbami stát pětici
        vojáků. Všichni drželi nabité kuše a pečlivě mířili. „Je o tebe
        velký zájem, chlapče,“ uslyšel sametový hlas svého únosce.</p>
    <p>Ozvalo se zadrnčení pěti tětiv. Chvíle se natáhla do nekonečna.
        Když na ten okamžik později vzpomínal, zjistil, že si pamatuje
        jen dvě věci, dva poslední výjevy: blížící se salvu šipek, prokrajujících vzduch
        jako máslo v té zvláštní, zpomalené realitě vzpomínek. A hukot zpěněných peřejí, do kterých
        se vzápětí zřítil.</p>

    <div class="intermezzo"></div>

    <p>Hlasy. Jeden hluboký, chraplavý.</p>
    <p>„Byla to blbost. Bláznovství. K ničemu nám nebude. Tohles
        nedomyslel, Vito, povídám, vůbec jsi nepřemejšlel.“</p>
    <p>Další ženský, trochu hrubý, ale celkem příjemný.</p>
    <p>„Podívejte, má něco s obličejem. Takový jako… rudý tečky tam má.“</p>
    <p>„To gardisti. Bili ho.“ – tenhle hlas už znal. Byl mužský a
        sametový.</p>
    <img src="images/thief/4.png" class="float-right long-image">
    <p>„To je pro ně typický, mlátit děti. Dostávají mizernej žold,
        nespí a potí se v těžký zbroji – jsou pak na vrcholu blaha, když
        si můžou všechny svý mindráky vybít na děcku. Koukněte na
        něj, chudák kluk, oběť zákonem posvěcenýho násilí…“ To mluvil další hlas, rychlý a horečnatý
        – až bylo s podivem, že jeho původce stíhá při mluvení dýchat.</p>
    <p>Teprve teď se začal Ruk opravdu probouzet. Čísi ruka mu
        pohladila bolavou tvář. Cítil něčí pot, a nebyla to nepříjemná
        vůně. Pak mu cosi chladného přejelo po čele, zastudilo to.</p>
    <p>„Nehraj si, Taljo, ještě mu něco provedeš,“ řekl káravě sametový hlas.</p>
    <p>„Blbost to byla. Bláznivina,“ hudroval stále bas. „Ten kluk
        nás napráská, jen co ho chytne další hlídka…“</p>
    <p>Pak se ozval hlas, který dosud neslyšel. Byl zvláštní – klidný, vyrovnaný, dokonalý.
        Strašidelný. „Ten nás neudá,“ řekl tak
        prostě, jako by to byla ta nejočividnější skutečnost. „Tenhle ne.
        Že ne, chlapče?“</p>
    <p>Otevřel oči, překvapen tím přímým oslovením – a vykřikl
        leknutím. Přímo nad ním se skláněla mladá světlovlasá žena,
        která snad mohla být docela hezká, nebýt ošklivé jizvy na tváři.
        Jednou rukou mu přejížděla po obličeji, zatímco v druhé držela
        dýku, kterou šermovala sotva několik palců nad jeho čelem.
        „Dobrý ráno, tečkovanej kluku,“ usmála se na něj a jizva se jí
        nepěkněě nakrabatila.</p>
    <p>Vyděšeně zahrabal nohama, aby se dostal z dosahu dýky. Zjizvená žena jen pohodila hlavou a
        vstala, ladně jako kočka. Za ní, na pozadí temného nočního nebe, rozeznával Ruk siluety
        dalších lidí.</p>
    <p>Byl tu ramenatý, podsaditý muž s obrovským knírem, zřejmě
        majitel chraplavého basu. Místo ruky měl kovovou kouli zakončenou podivně zakrouceným hákem,
        na zápěstí pak několik dalších nástavců, které se zřejmě daly za hák kdykoli vyměnit.</p>
    <p>Vedle kníráče stál drobný mužík, asi půlčík. Na hlavě měl
        ozdobný klobouček s pérem a u opasku mu visela nezvykle malá
        kuše. Šklebil se a neustále si pohrával s četnými prsteny na
        rukou.</p>
    <p>Ruk se postavil a udělal několik dalších kroků vzad. Kolem
        uší mu skučel studený vítr – uvědomil si, že se nachází ve velké výšce, pravděpodobně na
        ploché kamenné střeše nějaké věže. Dlážděný čtverec kolem něj lemovalo nízké cimbuří, ze
        kterého trčely
        do všech stran chrliče. Prostranství osvětlovala jediná
        louč, zaražená do spáry mezi kameny.</p>
    <p>„No tak neboj, my tě neukousnem,“ usmála se žena a vyhodila
        dýku vysoko do vzduchu. „Jsi tu vítanej. Važ si toho a chovej se
        jako doma,“ dokončila a chytila ji druhou rukou, aniž z něj byť
        jen na okamžik spustila oči.</p>
    <p>„Zachránil jsem ti život,“ přidal se krátkovlasý, hubený muž,
        který se až teď vynořil ze stínu za jejími zády. Potrhaný černý
        plášť mu vlál ve větru. „Přece bych to nedělal, kdybych ti chtěl
        ublížit.“</p>
    <p>„My…“ odvážil se Ruk, „pamatuju si, že jsme padali… jak jsme to přežili?“</p>
    <p>„Starý trik,“ usmál se černopláštník. „Znám jich spoustu.
        Totiž tohle,“ rozpřáhl ruce a ukázal na střechy spícího města, které se rozkládaly
        hluboko pod nimi, „je moje město. Naše město.“</p>
    <p>„A ty seš náš problém, kluku,“ zachroptěl muž s hákem na ruce.
        „Hlavně tady Vitův problém.
        Jo, Vito, tuhle ten, co tě sem přitáh.
        Víme o tobě už nějakej čásek, kluku. Sledujeme tě. Seš šikovnej, to
        jo. Ale na některý věci je potřeba bejt víc než šikovnej.“</p>
    <p>„Ty seš mudrc, Horatzi,“ ušklíbl se půlčík.</p>
    <p>„Horatz má pravdu,“ ozval se náhle onen dokonalý, vyrovnaný hlas. Všichni přítomní zmlkli a
        naráz se otočili. Z jednoho
        z chrličů jako by vystoupila štíhlá postava. Neznámý pomalu,
        ležérně kráčel po okraji cimbuří.</p>
    <p>„Musíš být víc než šikovný, Ruku,“ pokračoval. „Víc než chytrý. Víc než rychlý. Musíš
        zapomenout
        na všechna pravidla, na
        to, co lidé říkají, že je možné a nemožné, správné a nesprávné.
        Zapomeň na intelektuálské tlachání čarodějů, metafyzické bláboly
        theurgů, tupohlavé vychloubání bojovníků. Myslí si, že když
        poznají zákony – moci, morálky, universa – že tehdy vědí vše.“</p>
    <p>Muž se zasmál a seskočil z cimbuří do světla louče. Byl to
        elf, vysoký, oblečený do černého přiléhavého úboru, zdobeného
        decentními stříbrnými přezkami. Tvář měl krásnou a bledou,
        vlasy bílé. Tajemně se usmíval.</p>
    <p>„Mýlí se,“ dokončil větu. „Protože my dokážeme víc –
        dokážeme ty jejich zákony porušit. Také se to naučíš.“</p>
    <p>„Já ale…“ opáčil Ruk nejistě.</p>
    <p>„To nebyla otázka,“ přerušil ho elf klidně, přistoupil k němu
        blíž a rychlým pohybem mu stiskl ruku. „Jsme rodina. A Vito
        se tě dnes rozhodl přijmout do rodiny. Je to jeho rozhodnutí a
        my je budeme respektovat. Ty už o tom nerozhoduješ. Odteď
        jsi jedním z nás.“</p>
    <p>Bylo to jako rituál. Elf odstoupil a zmizel zpět ve stínu,
        aby ho vystřídal půlčík. Také stiskl Rukovi ruku a ušklíbl se.
        „Já jsem Otto. Toho s těmi zákony si nevšímej, samozřejmě
        nebudeme porušovat zákony všehomíra, že jo. Prostě potřeboval nějakou pointu. Ale myšlenka
        je to pěkná,“ usmál se. „Vítej do rodiny.“</p>
    <p>„Jo, vítej,“ zabručel kníráč Horatz a ani se mu nepodíval do
        očí. Rukou si s ním však potřásl – tou zdravou, samozřejmě.</p>
    <p>Dívka mu ruku nepodala, místo toho ho políbila na čelo.
        „Bude to jízda,“ usmála se na něj. „Už teď se těš. Ty uvidíš
        věci… Vítej, tečkovanej kluku.“</p>
    <p>„Vítej do rodiny,“ řekl Vito tiše. „Možná se ti to teď nelíbí,
        ale ty sem patříš. Poznám to.“</p>

    <div class="intermezzo"></div>

    <p>Nad četnými věžemi města svítalo, kdesi v dálce bily zvony.
        Bylo na čase, aby se Rukova nová rodina uložila ke spánku.</p></div>

<h3>Těžko na cvičišti</h3>

<div class="quote">
    <div class="content">Zlodějovou školou je sám život. Hřbitovy jsou plné těch,
        kteří propadli u zkoušek.
        <div class="author">Vito</div>
    </div>
</div>

<h4>Boj s prádlem</h4>
<div class="introduction">
    Ruk funěl a prskal, přeručkovat po dlouhé prádelní šňůře mu
    dávalo zabrat víc, než by byl býval čekal. Ze začátku se snažil
    nedívat se dolů, na ulici, která se rozprostírala kdesi hluboko
    pod ním, jakmile se mu však o tvář otřely první mokré spodky,
    ještě rád sklonil hlavu.
    <p>Zastavil a pohlédl před sebe. Ještě tak sedm sáhů, ne víc,
        a bude moci seskočit na protější balkón. Útrpně si povzdechl – a
        pak polekaně strnul, když mu čísi ruka utřela z čela pot.</p>
    <p>„No tak, borče, seš skoro v půlce,“ zašeptal odkudsi shora dívčí hlas. Mladík vzhlédl a s
        úžasem zjistil, že Talja nesoustředěně stojí na laně, z něhož on s takovou námahou visí.</p>
    <p>„Hlavně mi nezkoušej zatleskat,“ usmála se.</p>
</div>

<h4>Slepá cesta</h4>
<div class="introduction">Ruk se marně snažil nahmatat prsty ve zdi sebemenší prasklinu. Nehty už
    měl dávno polámané, ruka, kterou se držel, se mu pomalu začínala odkrvovat. Zacloumal jím poryv
    větru a noha mu sklouzla po hladké stěně.
    <p>„Nejde to!“ zakřičel na Vita, který klečel na blízkém chrliči.
        „Není se tu čeho chytit!“</p>
    <p>„Ano, to se stává,“ pokrčil zloděj rameny s pohledem upřeným
        na drobné figurky, spěchající po dlážděné ulici o dvacet sáhů níž.
        „Asi se budeš muset vrátit.“</p>
</div>

<h4>Ani si nevrznul</h4>
<div class="introduction">
    Za Vitovými zády slabě zavrzala parketa. Povzdechl si.
    <p>„Vrať se na začátek chodby a znovu!“ křikl na Ruka. „Dupeš jako slon.“</p>
    <p>„Ale tišeji to nejde!“ bránil se mladík. „Ta podlaha
        je starší než děda mýho dědy! To se nad ní mám jako vznášet, nebo co?!“</p>
    <p>„Začínáš tomu přicházet na kloub,“ pousmál se Vito.</p>
</div>

<h3>Hluboko do kapes</h3>
<div class="introduction">„Máš styl, fešáku, styl a šmrnc,“ šveholila Talja, zatímco se
    její ruka ovíjela okolo obchodníkova pasu. „Řekni,“ přitiskla se
    k němu blíž, „nenašel bys někdy minutku ve svým nabouchaným
    rozvrhu? Chtěla bych si… o něčem… popovídat…“
    <p>Ruk zpovzdálí sledoval, jak obchodníkův měšec mizí v Taljině
        kapse, zatímco jeho majitel jen blaženě mrká a kývá hlavou.
        Dívka se naposledy koketně zasmála, odlepila se od té krátkodobé známosti a zamířila k
        mladému zloději. Její boky cestou
        napodobovaly kyvadlo. „Mladší bratr,“ křikla ještě přes rameno
        na čerstvě okradeného obchodníka.</p>
    <p>„Seš zatraceně dobrá,“ zamumlal polohlasem Ruk.</p>
    <p>„To je mi jasný,“ ušklíbla se a ukázala na obtloustlého, starého kupce opodál. „Teď ty.“</p>
    <p>Mladík naprázdno polkl.</p>
</div>

<h4>Do akce</h4>
<div class="introduction">Vržená kotvička se bezchybně zachytila za cimbuří hradní
    věže. Vito několikrát zatáhl, aby se přesvědčil, že lano drží,
    a pak kývl na Ruka. Mladík roztočil kotvičku nad hlavou po
    vzoru svého mistra a hodil.
    <p>Na okamžik bylo ticho. Pak se kdesi nahoře hlučně roztříštilo
        okno a vzápětí zazněl přidušený výkřik.</p>
    <p>„Dobrá,“ pronesl suše Vito, „zopakujeme si plán. Nejdřív
        vylezeme na střechu, potom zneškodníme stráže.“</p>
</div>

<h4>Talent</h4>
<div class="introduction">„Chrl, chm,“ skuhral hlubokým, hrdelním hlasem Otto,
    „nechte mě bejt, neřádi! Neotravujte, nebo vás naučím! Vždycky
    když se takhle rozčílím, dráždí to moje hemeroidy!“
    <p>„Moc vtipný,“ zamumlal Horatz, když se Ruk dosmál. „Ale
        musím uznat, skrčku,“ dodal směrem k Ottovi, který právě
        rukama vracel svoji tvář do původní podoby, „že takhle podobnej
        si nejsem ani v zrcadle.“</p>
    <p>„Díky,“ uklonil se Otto. „Teď ty, chlapče,“ pokynul Rukovi,
        „zkus napodobit třeba… ha, ano, to bude veselé… třeba Talju.“</p>
    <p>Ruk se hluboce zamyslel a sáhl do proutěného koše s ovocem
        pro dvě jablka. „Stačí obličej,“ zarazil ho půlčík.</p>
</div>

<h4>Lepší než originál</h4>
<div class="introduction">„Jsi si
    jistý, že to nepoznají?“ prohlížel si Vito kriticky královský pověřovací glejt. „Přece
    jenom – královská pokladna, to není
    jako zlatnictví třetí kategorie…“
    <p>„Copak jsem já třetí kategorie?“ ohradil se půlčík popuzeně.
        „Podívej, dělám to už přes patnáct let. Královskou pečeť znám
        líp než král sám. Je to záležitost pěti minut. Levou rukou!“</p>
    <p>„Ale tady je tvůj monogram!“ ukázal Ruk na nenápadný symbol vpletený do ozdobného lemování
        lejstra.</p>
    <p>„Povídám,“ povzdechl si Otto, „že to dělám už přes patnáct
        let. Nemůžu přece dopustit, aby si mě pletli s nějakým zatraceným amatérem…!“</p>
</div>

<h4>Zpříčený trabl</h4>
<div class="introduction">„Jednodušší, než jsem myslel,“ zabručel si Horatz pod vousy, když zámek s
    cvaknutím povolil a obsah truhlice se před
    ním rozestřel v celé své kráse. „Stačilo trochu povolit tady todle
    jištění, vylomit západku u příčnýho treblu a pak už je to celý
    jenom rutinní prácička, jako u všech winnorskejch zámků.“
    <p>„Vím,“ odvětil Ruk, lehce podrážděn jeho vychloubáním. „Ale
        já se ptal snad všech zámečníků z cechu, a nikdo neměl o winnorských zámcích ani páru. Tak
        kde jsi ty…“</p>
    <p>„Alfredo Baum, Zabezpečovací mechanismy aneb jak majetek
        svůj před zlořádstvem všelikým uchrániti,“ zašklebil se vousáč
        potměšile. „Otto mi ji dohodil. Zatraceně užitečná kniha.“</p>
</div>

<h3>Metla lidstva</h3>
<div class="introduction">Ruk byl opilý. Poznal to, když mu hlasy ostatních zlodějů
    splynuly v jeden a jemu se začalo zdát, že se sloupy v zatuchlém
    šeru Horatzovy dílny hýbou.
    <p>„Stejně,“ slyšel se, jak hlasitě blábolí ve snaze přehlušit okolní
        hlasy, „víte, co si myslim? Že Lothias je to… na chlapy. Dyť se
        podívejte, jak chodí… a ten jeho hladkej bílej ksicht… vsadil bych
        se, že používá i šminky. Ne? Co ste všichni takový zaražený?“</p>
    <p>Tváře Rukových kumpánů skutečně naráz strnuly. Pak se
        najednou začali tvářit, jako by nic neřekl: Horatz se chraplavě
        rozkašlal, Talja horečnatě přehazovala dýku z ruky do ruky, Vito
        s přehnaným nadšením podával pohár Ottovi, který se nabídl,
        že mu doleje.</p>
    <p>„No co je?“ nechápal mladík. „Povídám, že…“</p>
    <p>„Myslím,“ přerušil ho studený hlas, „že už bys víc povídat
        neměl.“</p>
    <p>Mladík zamžoural na kamenný sloup, na který zíral snad celý
        večer, a v trapném okamžiku prozření rozeznal v tom, co předtím považoval za ozdobné rytiny,
        Lothiasovu tvář.</p>
    <p>„Ostatním přeji dobrou noc,“ pokračoval odměřeně elf. „Asi
        vás dnes opustím dřív. Konverzace začíná být nevkusná a já si
        ještě musím přepudrovat nos.“</p>
</div>

<h2>Hon na krysy</h2>
<div class="quote content">
    Pokud chcete ulovit zloděje, zapamatujte si jednu věc:
    v zásadě se chová jako zvíře. Jeho instinkty a reflexy jsou
    mnohonásobně rychlejší než jeho myšlenky. Město je jeho
    teritorium, prostředí, kde zná každý kout – žádný hon tu
    nebude mít úspěch. Nezbývá, než zalehnout proti větru a
    čekat, dokud vám sám nevkročí do cesty.
    <div class="author">Sir Vollmond z Rotchendu</div>
</div>
<div class="quote content">
    Znám tohle město jako svý boty. Taky tak smrdí.
    <div class="author">Talja</div>
</div>

<h3>Co je doma to se počítá</h3>

<h4>Živobitíčko</h4>
<div class="introduction">
    Vito za sebou uslyšel čísi kroky – vzal posledních pár cenností, zavřel truhlici a otočil se.
    „Přistihl jsem tě, smrade zlodějská!“ vykřikl obstarožní mužík, který se objevil ve dveřích. Pak
    natáhl těžký samostříl, zamířil a vystřelil.
    <p>Vito jen naklonil hlavu na stranu, šipka mu neškodně prolétla
        kolem ucha. Muž sprostě zaklel, znovu nabil a znovu vystřelil.
        Pak znovu. A zase. Zloděj jen ledabyle uhýbal a pomalu, ležérním krokem se přibližoval.
        Staříkovi se začínaly třást ruce. Opět
        nabil a pečlivě zamířil na postavu, která teď stála jen několik
        kroků od něj.</p>
    <p>Minul. Netušil, jak se to stalo, ale minul.</p>
    <p>„Skončils?“ zeptal se Vito zdvořile a s úsměvem tasil.</p>
</div>

<h4>Na důchod</h4>
<div class="introduction">„Kdybych byla hromada zlata,“ mumlala Talja, zatímco postupně nahlížela za
    obrazy, „kam bych se asi schovala?“
    <p>„Do banky,“ odtušil Vito a sroloval koberec. „Leda že by tě
        chtěl nějaký hamižný idiot mít pěkně u sebe.“</p>
    <p>„Oj! To bych teda byla pěkně nešťastná hromada zlata,“ šroubovala Talja už čtvrtou nohu od
        stolu, „určitě bych chtěla na
        svobodu, nechat se trochu rozfofrovat…“</p>
    <p>„…a propít,“ dokončil za ni Vito a zamyšleně se zadíval na
        obrovský krb. Tajla sledovala jeho pohled.</p>
    <p>„Kdybych byla hromada zlata,“ zamračila se, „tak bych tam
        nevlezla ani za nic.“</p>
    <p>„Jenže nejsi,“ pousmál se zloděj. „Tak šup, jsi na řadě. Neboj,
        bude tam. Jsem si celkem jistý.“</p>
</div>

<h4>Nepřítel naslouchá</h4>
<div class="introduction">Sluhovi stékala po čele krůpěj potu. Vždy, když byl nucen
    poslouchat ten hlas, potil se. Nevěděl proč.
    <p>„Takže abychom si to zrekapitulovali,“ říkal hlas, „máme
        tu jedno vloupání do Orthovy pokladny, dva falešné královské
        inspektory, kteří přes noc záhadně zmizeli ze své cely, a rozsáhlou mapu královské
        pokladnice, kterou, cituji, ‚asi někdo někam
        založil‘. Co nám to říká?“</p>
    <p>Sluha mlčel. Muž skrytý za opěradlem křesla zřejmě neočekával odpověď.</p>
    <p>„Říká nám to,“ dokončil, „že v tomhle městě něco smrdí. Myslím, že si dnes udělám menší
        procházku…“</p>
    <p>„Ale, sire,“ odvážil se sluha, „někdo vašeho postavení… od
        toho jsou tu přeci strážní a ponocní!“</p>
    <p>Muž v křesle se vzpřímil a prudce se otočil. Sluha leknutím
        zalapal po dechu – tak ho zaskočila pavučina vrásek a jizev,
        z níž na něj hleděly dvě černé, pronikavé oči. Krůpěj potu se mu
        zastavila na bradě.</p>
    <p>„Strážní a ponocní nevědí o tomhle městě nic,“ řekl sir
        Vollmond tiše. „Ti, které se snažíme chytit, o něm vědí téměř
        všechno. A já,“ ušklíbl se a přehodil si přes ramena těžký, moly
        prožraný plášť, „já vím to, co ani oni nevědí.“</p>
</div>

<h4>V patách</h4>
<div class="introduction">Talja jemně položila Rukovi ruku na rameno. „Neotáčej se,“
    zašeptala, „sledujou nás. Krysy zavilý špehounský, z dálky je
    poznám, ani koukat na ně nemusím.“
    <p>Ruk zatajil dech, ale dál kráčel opuštěnou ulicí. Pokud šlo
        o něj, nikoho neviděl. „Třetí okno zprava v tý barabizně nalevo,“
        hlásila Talja, aniž se ohlédla. „Mává na toho somráka za náma,
        somrák se zvedá… asi nám chce nadběhnout. Až ti řeknu, tečkovanej kluku, utíkej.“</p>
</div>

<h4>Hra o život</h4>
<div class="introduction">„Nevidím je, pane,“ hlásil špeh, mžouraje skrz matné okenní tabulky. „Jako
    by se vypařili. Náš člověk dole krčí rameny a mává na mě, co má prý jako dělat.“
    <p>„Jsou tu,“ pronesl Vollmond hlubokým, sytým hlasem. „Jsou
        tu, někde blízko. Angusi? Jdi od toho okna!“</p>
    <p>Špeh se na svého pána nechápavě zahleděl. „Ale, pane, vždyť–“</p>
    <p>Víc říct nestihl – svět se s ním náhle zhoupl, když ho Vollmond popadl za límec a prudce ho
        strhl stranou. Angus zakolísal
        a ztratil rovnováhu – v pádu však ještě stačil zahlédnout gejzír
        střepů, ve které se proměnila okenní tabule.</p>
    <p>Ozvala se tupá rána, do dřevěné stěny naproti se zabodla
        dýka. Když k ní Vollmond přistoupil, aby si ji blíže prohlédl,
        ještě slabě vibrovala.</p>
</div>

<h4>Zářez</h4>
<div class="introduction">„Vidíte toho chlapíka v klouboučku?“ zeptal se Vollmond
    svých mužů. „Toho u stánku se zbraněmi. Půlčík, všude prsteny. Sledujte, jak si mne ruce a jak
    rychle mrká. Ten má určitě něco za lubem. A docela určitě něco ví. Jdeme si pro něj.“
    <p>„Ale, sire,“ znejistěl nejmladší biřic, „vypadá tak uctivě a chudý taky nebude… jste si
        jistý, že…“</p>
    <p>„Žádné ale!“ přerušil ho vrchní špión. „Prostě ho seberte.“</p>
</div>

<div class="introduction">„Prosím!“ křičel Otto, „prosím, pane Voll – Vollmond, dost!
    Řekl jsem vám všechno, co jste chtěli slyšet!“
    <p>„O tom nepochybuji,“ odvětil suše špión, zatímco žalářník
        za jeho zády cosi hrozivého brousil. „Zbývá jen zjistit, co doopravdy víš.“</p>
</div>

<h4>Informační válka</h4>
<div class="introduction">„Stojí před Orthovou pokladnou, sire,“ hlásil špeh šeptem.
    „Všech šest: elf, hubeňour, ženská, mrzák, kluk… a ten náš. Na
    něčem se domlouvají, ale nejde mi do hlavy, co to říkají.“
    <p>„Máš vědět, co říkají! Umíš snad odezírat ze rtů, ne?“ odsekl
        podrážděně Vollmond.</p>
    <p>„Ano, sire, jistě, sire… já jenom nechápu, proč se tu v noci
        sešli, aby si povídali o zalévání tykví…“</p>
</div>

<h3>Hladové oko</h3>

<h4>U vstupu</h4>
<div class="quote content">Přiznávám, překvapili nás – nás, pány města, mistry triků
    a léček. Když jsme vstoupili do předsálí pokladnice, vyrojili se
    zpoza sloupů, těžce vyzbrojení, s vítězoslavným pokřikem na
    rtech. Mysleli, že narazili na bandu druhořadých zlodějíčků,
    na bezbranné třasořitky. V tom jsme zase překvapili my je.
    <div class="author">Ruk</div>
</div>

<h4>Do počtu</h4>
<div class="introduction">Gardista odhodil kuši a tasil svůj dlouhý meč. Vitův tenký
    stilet proti němu vypadal jako dětská hračka. Voják se zasmál a
    zaútočil, zasypával mrštně uhýbajícího zloděje sérií výpadů… a
    vzápětí mu oči zastřela tma, když se mu Vitův dlouhý, potrhaný
    plášť omotal kolem hlavy.
    <p>Smrtící úder neviděl, jen cítil. Zemřel obklopen temnotou a
        pachem staré, moly prožrané látky.</p>
</div>
<div class="introduction">„Nedáme jí šanci?!“ pokřikoval gardista na své dva kumpány,
    zatímco pomalu kroužili okolo Talji přikrčené v bojovém střehu.
    „Je to ženská, jsme na ni tři a ona má jenom dý–“
    <p>Vzduchem se mihla čepel. Ozval se výkřik.</p>
    <p>„Dva,“ opravila ho dívka a jizva se jí při úšklebku ošklivě zkřivila. „Jste na mě dva.“</p>
</div>
<div class="introduction">Bolest v zápěstí Ruka na chvíli ochromila a vyražená zbraň
    mu vysokým obloukem vylétla z ruky. Gardista vítězoslavně
    vykřikl a napřáhl se k dalšímu úderu. Těšil se, až jeho meč utne
    zloději hlavu – místo toho jen zařinčel o železo.
    <p>„Výměna zbraní,“ zasmál se mladík a zatočil nad hlavou dlouhým kovovým svícnem.</p>
</div>
<div class="introduction">Otto se jednou rukou přidržoval ozdobné hlavice sloupu,
    zatímco v druhé držel svoji miniaturní kuši. Měl ji rád – byla to
    ta nejlepší trpasličí práce, kterou Horatz dovedl k dokonalosti.
    <p>„Slez dolů, srabe! Bojujjako hrdina!“ křičel zuřivě velitel gardistů kdesi pod ním.</p>
    <p>„Hrdina si buď sám! Já radši zůstanu naživu!“ křikl Otto a
        stiskl spoušť. V odpověď na vystřelené šipky přicházely z haly
        pod ním výkřiky zasažených vojáků.</p>
    <p>Umírali. Jako hrdinové.</p>
</div>
<div class="introduction">„Toho mrzáka!“ křičel gardista zapáleně. „Sejměte toho mr–“
    Jeho hlas přešel v chrčení, když se mu do krku zabodla drobná
    hvězdice. Vzápětí prostor zaplnily kousky oceli a bolestivý křik.
    <p>Horatz se krčil v rohu, zmrzačenou ruku měl schovanou za zády,
        zatímco zdravá kmitala vražedným tempem – k opasku, do bot,
        do nesčetných kapes. Když skončil, hlasitě si oddechl a pohlédl na
        dýkami a hvězdicemi prošpikované mrtvoly před sebou.</p>
    <p>„Mrzák možná jo, ale živej mrzák,“ zabručel a odplivl si.</p>
</div>
<div class="introduction">„Tři! Dva!
    Jedna! Na něj!“ vykřikl velitel gardistů. Dva zbývající
    vojáci se skutečně rozeběhli k Vitovi, každý z opačné strany. Zloděj
    zůstal stát na místě, ani se neohlédl – jen bleskově upažil. Dva
    samostříly, které se mu náhle objevily v rukou, vystřelily naráz.
    <p>Vojáci vykřikli současně, současně se i skáceli k zemi. Vito prudce trhl rukama, ozvalo se
        dvojí cvaknutí – to se samostříly nabily. Oba teď zloděj namířil na velitele.</p>
    <p>„Tři… dva… jedna…,“ začal s úsměvem odpočítávat.</p>
</div>
<div class="introduction">Rána štítem srazila Ruka na zem. Několikrát se převalil,
    zatímco na podlahu okolo něj dopadaly rány těžkého meče.
    Nebyl však dost rychlý – na hruď mu došlápla okovaná bota
    a on nad sebou uviděl gardistovu vztekem znetvořenou tvář.
    A špičku jeho zbraně.
    <p>Náhle trhl voják hlavou prudce do strany. Na krku se mu
        objevila rudá čára, ze které prýštila krev. Ruk uhnul právě včas,
        aby ho mrtvé tělo nezavalilo.</p>
    <p>„Vstávej, hochu,“ pronesl klidně Lothias, který se vynořil ze
        stínu tam, kde ještě před chvílí stál rozzuřený voják. „Ještě tu
        máme nějakou práci.“</p>
</div>

<h4>Oko v nedohlednu</h4>
<div class="introduction">Konečně jsme stanuli v chodbě, vedoucí přímo do centra
    pokladnice. Pohled, který se nám naskytl, nás naplnil obavami
    – doslova každý čtvereční sáh jako by nějak zářil, jiskřil či alespoň nebezpečně dýmal. U stropu
    se vznášely dva páry rudých
    zářících koulí, které nápadně připomínaly oči.
    <p>„Magie,“ ušklíbl se Vito. „Podle plánu by tyhle hračky měly
        být odstranitelné zevnitř. Jenže jak se tam…“</p>
    <p>„Prostě projdeme,“ odvětil Lothias, jako vždy beze známky
        emocí. „Magie testuje pouze naši duši. Nic, co by mělo zkušeného zloděje znepokojovat.“</p>
</div>

<h4>Příteli, kamaráde</h4>
<div class="introduction">„Jenom po černých dlaždicích, Ťunťo,“ šeptal Otto pelichající
    šedé kryse, „pamatuj si to – jenom černé.“
    <p>Ťunťa souhlasně kvíkl, seskočil z půlčíkovy dlaně a rozeběhl se
        chodbou. Rodina napjatě poslouchala škrábání drápků o kámen.</p>
    <p>Ozvala se ohlušující rána, chodba se zalila září šlehajících
        plamenů. Otto vyděšeně vyjekl.</p>
    <p>„Takže to budou bílý dlaždice,“ kousla se Talja do rtu, když burácení ustalo.</p>
</div>

<h4>Kovařina</h4>
<div class="introduction">Lothias přistoupil k těžké, okované mříži. Na okamžik zaváhal, pak se o
    mříž oběma rukama opřel a přiblížil k nim tvář,
    jako by chtěl čtvercovými otvory mezi příčkami dohlédnout na
    konec chodby.
    <p>Rodina chvíli zatajovala dech.</p>
    <p>„Má někdo představu,“ zašeptal po chvíli Ruk, „jak dlouho tam chce ještě takhle stát?“</p>
    <p>Jakoby v odpověď odstoupil elf od mříže a protáhl ruce.
        Zakřupání kloubů dolehlo až k uším ostatních zlodějů. Lothias
        zavřel oči, zhluboka se nadechl, napřáhl ruku – a slabě, téměř
        jemně strčil do mříže otevřenou dlaní.</p>
    <p>Ozvalo se zacinkání, na podlahu dopadl kovový šroub. Pak
        druhý, třetí, čtvrtý… chodbou se rozezněla zvonkohra padajícího železa. Z druhého konce
        chodby zbytek Rodiny s vyvalenýma očima sledoval, jak se mříž pomalu rozpadá, jak se kolmé příčky
        spouštějí před Lothiasem k zemi jako padací most, aby nechaly
        příčky vodorovné popadat na podlahu.</p>
    <p>Ozvalo se poslední zařinčení, zavládlo podivné ticho. Elf
        dlouhým, opatrným krokem překročil hromadu šrotu, která mu
        teď ležela u nohou, a pokračoval chodbou dál.</p>
</div>

<h4>Oko na oko</h4>
<div class="introduction">Lothias se krátce nadechl a vykročil. Magické oči, vznášející
    se u stropu, se po něm okamžitě otočily – elf však jako by náhle
    zprůsvitněl. Rodina nevěřícně sledovala, jak se mistrova štíhlá
    postava změnila v pouhý temný obrys, který splynul s mihotavými stíny na stěně.
    <p>„Někdy bych chtěla zjistit, jak tohle dělá,“ zašeptala Talja.</p>
</div>
<div class="introduction">Lothias vstoupil do kužele zeleného světla. Okolo něj to
    magicky zajiskřilo, šepot v chodbě zesílil.
    <p>„Přicházíššš s přřátelsskými úmysssly?“ zašveholil mu náhle
        v hlavě syčivý, ozvěnou rozechvělý hlas.</p>
    <p>„Jistě,“ odvětil elf.</p>
    <p>„Rozmysssli ssse… vidím přřřímo do tvé duššše…
        jsi-li přřítel, vstup… jssssi-li však vetřřelec, zemřřešššš…“</p>
    <p>„S tím počítám,“ odbyl ho Lothias lhostejně, zatímco vytahoval z kapes šperháky.</p>
</div>

<h4>Modré z nebe</h4>

<div class="quote content">Zlodějina je jako velkej, komplikovanej stroj. Všecko musí
    hladce klapnout, všecko do sebe zapadá. Buď to klapne a
    zapadne, nebo zkapeš a odpadneš.
    <div class="author">Horatz</div>
</div>

<div class="introduction">„Máme to!“
    jásala Talja. „Dokázals, to, Vito, sebrals ho – my,
    Rodina, tímto zabavujem Nebeský oko!“
    <p>Vito ji neposlouchal. Počítal. Ještě šestnáct vteřin.</p>
    <p>„Vito?“ podíval se na něj Lothias tázavě. „Půjč mi ten kámen.“</p>
    <p>Deset vteřin. Ruk tančí s Taljou, jejich hlasy se rozléhají
        pokladnicí. Horatz se směje – hluboce, chraplavě. Jen Otto je
        nervózní. „Dej mi ten kámen, prosím,“ cedí Lothias slabiky a
        v jeho hlase je náhle cítit podezření a hrozba. Pozdě, myslí si
        Vito. Tvůj šestý smysl tě zradil. Měl ses začít bát dřív.</p>
    <p>Tři… dva… jedna… teď.</p>
    <p>Vito vyskočil, kotoulem se prosmýkl pod těžkými padacími
        dveřmi, které se začaly s rachotem zavírat, a rozeběhl se chodbou. Slyšel, jak za ním dveře
        zapadly, slyšel
        překvapené a rozhněvané hlasy Rodiny, která se náhle ocitla v pasti. Taky hlasy
        vojáků a řinčení zbraní. A Ottův hlas: „Mě ne, idioti, mě ne!
        Jsem s váma, jsem s Vollmondem!“</p>
    <p>Stiskl Nebeské oko v dlani a přidal.
        Jeho vnitřní hodiny odpočítávaly další vteřiny – věděl, že nemá moc času.</p>
</div>

<h3>Konce</h3>

<h4>Kvalita za rozumnou cenu</h4>
<div class="introduction">Ruk proběhl tajnými dveřmi a vstoupil do zvlhlého šera
    Horatzovy dílny. Na většině nástrojů teď ležel prach – pily se
    netočily, buchary nebouchaly, šperháky a páčidla se válely rozházené po zemi.
    Jen v obrovském, tavícím kotli to vřelo.
    <p>„Co to kutíš?!“ zahulákal na Horatze. „Nějakej hrozivej
        nástroj pomsty pro Vita a Otta?“</p>
    <p>„Néé,“ protáhl vousáč slabiku a vrávoravě se otočil. Mladíka
        ovanul zápach alkoholu. „To je pravá domácí pálenka. Zapijem
        prohru.“</p>
</div>
<div class="introduction">„Pamatuju se, cos byl za usmrkance, když tě Vito přitáh,“
    blekotal Horatz podnapile. „A hele tě teď, junáku. Vycepovali
    sme tě, pořádně potejrali, ale taky vypomohli, když bylo potřeba
    – no ne? Kdyby tu byl Lothias, byl by na tebe pyšnej.“
    <p>„Vrátí se,“ řekl Ruk, zatímco opatrně odstraňoval všechny
        lahve z vousáčova dosahu. „Až se pomstí, přijde. On, na rozdíl
        od jiných, ví, co pro nás Rodina znamená.“</p>
</div>

<h4>Na schovávanou</h4>
<div class="introduction">Otto se nervózně rozhlížel po temných stínech, které ho
    obklopovaly. Ruce i rty se mu třásly – nedokázal jim v tom zabránit.
    <p>„Potřebuju úkryt,“ koktal, napůl šeptem. „Jménem Rodiny vás
        o to žádám.
        Je mi jedno, kam mě schováte, jak hluboko pod zem
        budu muset zalézt – ale nikdo mě tam nikdy nesmí najít. Nikdo
        mě nesmí poznat.“</p>
    <p>Chvíli bylo ticho. Pak postava v kápi promluvila.</p>
    <p>„Tvé přání bude vyslyšeno. Zaručuji ti svým slovem, že tě už
        nikdo nikdy nenajde.“</p>
    <p>Otto zaryl prsty do opěradel křesla a celý se roztřásl. Poznal
        ten hlas. „Ale můžeš si být jist,“ dokončil Lothias ponuře a sňal
        z hlavy kápi, „že o tobě všichni uslyší.“</p>
</div>

<h4>Starý přítel</h4>
<div class="introduction">Vito seběhl po točitých schodech do podzemí. Cítil, jak mu
    Nebeské oko poskakuje v zašité kapse – ten kámen byl snad
    z olova. Kolik si za něj má říct – dva, tři, čtyři tisíce zlatých?
    Tohle by Otto věděl líp.
    <p>Zaklepal na masivní, dubové dveře – nejdřív třikrát, pak dvapkrát, nakonec čtyřikrát, jak se
        patřilo. Byl si jist, že Lothias
        tohle místo nezná, že zůstalo ukryto i před zraky vysoce postapvených členů Rodiny. Přesto
        ho cosi vjeho podvědomí varovalo.
        To brzo, pomyslel si.</p>
    <p>Dveře se otevřely a Vito pohlédl do známé, drobnými jizvami
        poseté tváře. „Ááá, pan Vito,“ ušklíbl se Vollmond, za jehož
        zády spatřil zloděj dva po zuby ozbrojené biřice. „Zdá se, že
        nakupujeme ve stejném krámě.“</p>
</div>
<div class="introduction">„Takže jsi vyhrál, Vollmonde,“ řekl Vito klidně. „Oni ti sice
    unikli, ale dostal jsi mě. Můžu se zeptat, co chystáš teď?“
    <p>Špión jen pokrčil rameny.</p>
    <p>„Provaz?“ pokračoval zloděj v samomluvě. „Nebo snad nějakou
        spektakulárnější popravu? Víš, že z každého žaláře bych ti utekl.“
        „Ne,“ pronesl Vollmond váhavě a až teď se jeho černé oči
        upřely do těch Vitových. „Myslím… ano, myslím, že ty si
        zasloužíš něco jiného. Nechám tě jít.“</p>
    <p>Zloděj neodpověděl, jen sklopil zrak.</p>
    <p>„Jsi volný, Vito,“ pousmál se špión. „Ber to jako dárek od
        starého přítele. Ale doporučuju ti hodně, hodně rychle utíkat.
        Protože oni jsou ti v patách.“</p>
</div>

<h2>Loučení</h2>
<div class="introduction">
    Přišel skoro tak tiše jako smrt, Vito však přesto jeho přítomnost vycítil. Snad instinkt či co.
    <p>Seděl dál nehnutě v měkkém křesle a pozoroval kapky stékající
        po okenní tabuli. Vrah, ukrývající se ve zšeřelém pokoji za jeho
        zády, dýchal zastřeně a pomalu. Připravuje se, pomyslel si Vito.
        Dává mi tím poslední šanci se rozhodnout. A já pořád nevím
        – nevím, jestli vůbec chci ještě utíkat.
    </p>
    <p>Nebyl si jist, jestli opravdu slyší natahovanou tětivu minikuše, nebo si ten zvuk jen
        domýšlí.
        Nemám už ani celý okamžik.
        Dvě třetiny okamžiku, řekl bych. Za jeho zády se ozvalo tiché
        cvaknutí.
    </p>
    <p>Jako všechny podobné okamžiky se i tenhle podivně natáhl. Ve
        chvíli, kdy se Vito vymrštil z křesla, vylétla ze stínu za ním stříbrná šipka. Když
        proskakoval
        oknem, zanechávaje za sebou stovky
        třpytivých skleněných úlomků, dotkl se její hrot zadní části opěradla. A pak, ve chvíli, kdy
        se
        jeho tělo napjalo a přešlo ze skoku ve
        volný pád, prolétla mu těsně nad zády a zmizela v prostoru.
    </p>
    <p>Temný stín za křeslem schoval zbraň a vyrazil. Tiše
        jako smrt – skoro.
    </p>
    <p class="intermezzo"></p>
    <p>Za letu vyhozená kotvička se zachytila za okenní parapet
        kdesi nad ním. Provaz se začal odmotávat, Vito se ho zachytil
        oběma rukama a volný pád se změnil v let podél kamenné zdi
        domu. Studený vzduch mu svištěl kolem uší.
    </p>
    <p>Doskočil na střechu nízkého stavení, sklouzl po břidlicových
        taškách a dlouhým skokem se přenesl na úzkou okenní římsu
        protějšího domu. Slyšel, jak na střechu za ním dopadl další pár
        nohou. Neváhal – proskočil nejbližším oknem, udělal kotoul na
        podlaze místnosti, ve které se ocitl, a vyrazil do protějších dveří.
        Za jeho zády se ozývaly výkřiky. Zrychlil.
    </p>
    <p>Okno na konci chodby bylo zatlučené. Ztratil dobré tři vteřiny, než se mu podařilo prkna
        vykopnout. Když za sebou zaslechl kroky pronásledovatele, skočil.
    </p>
    <p>O necelý okamžik později prolétl proraženým otvorem tichý stín.</p>
    <p>Vito se ujistil, že vrah doskočil až na ulici pod oknem. Pak
        vyšplhal po okenním parapetu, kterého se až dosud držel, zpět
        do chodby, a rozeběhl se na druhou stranu.
    </p>
    <p>Poplašné výkřiky probuzených nájemníků ho ani v nejmenším
        nezajímaly.
    </p>
    <p class="intermezzo"></p>
    <p>Běžel dlouho. Uháněl po hřebenech střech, klouzal po prádelních šňůrách, plížil se temnými
        kanály. Nad městem i pod ním
        se té noci uskutečnila akrobatická čísla, nad kterými by bledl
        závistí nejeden kejklíř.
    </p>
    <p>Hnal ho instinkt a – ano, teď už si to musel přiznat – a
        strach. Instinkt mu říkal, že pronásledovatele dosud nesetřásl.
    </p>
    <p>Smrt setřást nedokážeš, dodával strach.</p>
    <p class="intermezzo"></p>
    <p>To místo mu vždy připomnělo konec světa. Netušil, proč ho
        instinkt pokaždé zavedl právě sem. Když se díval do rozbouřených, burácejících vod hluboko
        pod
        sebou, špičky chodidel jen
        několik palců od okraje cimbuří, přepadl ho silný pocit déjà-vu.
    </p>

    <img src="images/thief/63.png" class="float-right long-image">
    <p>Jižní hradby. Útes, stovky sáhů prázdného prostoru a burácející voda – poslední možnost
        úniku. Až na to, že dnes neníjak uniknout.</p>
    <p>Otočil se. Na hradbách, necelých šest kroků od něj, stála
        postava v černém. Přes hlavu měla přehozenou kápi, ústa zakrývala propocená rouška, ze které
        stoupaly obláčky páry. V ruce
        držel vrah malou, stříbrnou minikuši. Vito ji poznal.</p>
    <p>„Ottova,“ ušklíbl se. „Takže tě poslali oni.“</p>
    <p>Vrah kývl, zvedl kuši a založil do ní šipku, nespouštěje oči z Vita.
        Pak nechal kápi sklouznout a odhalil tak černé, rozcuchané vlasy.
        A mladou tvář, kterou hyzdily podivné
        jizvy – malé, rudé tečky.</p>
    <p>„Vidím, že ses toho dost naučil,“ řekl Vito sarkasticky.</p>
    <p>„Dost,“ přikývl Ruk, zatímco odmotával od úst roušku. „Původně jsem to chtěl vyřídit
        klasickým
        způsobem,“ dodal jakoby na
        vysvětlenou, „ale pak mi došlo, že chci, abys mi viděl do tváře.“</p>
    <p>„Mělo mi dojít, že pošlou právě tebe,“ konstatoval Vito.
        „Lothias se možná potřeboval přesvědčit, jestli jsi pro Rodinu
        schopen zabít někoho, koho znáš. Chtěl tě vyzkoušet. To by byl
        přesně jeho styl.“</p>
    <p>„Houby,“ odvětil suše Ruk. „Už není žádná Rodina. Rozhodl jsem se sám.“</p>
    <p>Vito tázavě pozvedl obočí.</p>
    <p>„Přesně tak, je konec,“ pokračoval mladík a v jeho hlase zazněl
        náznak hněvu. „Otto se zachoval jako krysa, zradil nás stejně
        jako ty. Horatz je vztekem bez sebe, úplně se přestal ovládat,
        začal pít. Takovej zloděj je na houby, do rodiny nepatří.
        Jakmile
        to Lothias viděl, vypařil se. Když jsem s ním naposledy mluvil,
        říkal, že tě najde. Vsadil jsem se s ním, že se mi to podaří dřív.“</p>
    <p>Vito stále mlčel. Ruk však už v jeho kamenné tváři dokázal číst.</p>
    <p>„Počítáš správně. Zbývá Talja. Ona jediná nevyvázla. Je mrtvá.“</p>
    <p>„To je mi líto,“ ucedil Vito a znělo to dost chladně.</p>
    <p>„Oceňuju tvůj soucit,“ vyštěkl vztekle Ruk. Vito si všiml, jak
        se mu kuše v ruce slabě zachvěla. Potlačil nutkání ho napomenout, místo toho jen pokrčil
        rameny.
        „Musela s tím počítat,“
        řekl tiše. „Sama za svůj život zabila tucty lidí. Vojáků, pouličních rváčů, občas i
        obyčejných
        nýmandů. I když jí musím přiznat, že tomu poslednímu se snažila vyhýbat.“</p>
    <p>„To je něco jinýho,“ odsekl Ruk.</p>
    <p>„Taky jsem si to říkal. Ale není. Koneckonců, proto jsem odešel.“</p>
    <p>Mladík se ošklivě zasmál. „Takže v pánovi se pohnulo svědomí, co? Velký Vito, legendární
        zloděj a zabiják, kterýmu tohle město patřilo, se rozhodl se kát!“</p>
    <p>„Nekaju se,“ řekl chladně Vito. „Prostě jsem to už nechtěl dělat.“</p>
    <p>„A Nebeské oko sis vzal jen tak od cesty, co?! Aby svědomí tolik nestrádalo!“</p>
    <p>„Jsou zvyky, kterých se člověk nezbaví,“ usmál se Vito rozpačitě.</p>
    <p>Rukův hlas náhle zdrsněl, "Nevěřím, znal jsem tě jen pár let ale tohle... u Otta se to čekal
        dalo. Najednou mu došly slova, nevěděl jak svůj pocit nesouladu vyjádřit.</p>
    <p>Vito najednou jako kdyby povadnul, povolil svaly, hlava mu lehce klesla, bezděky se dotkl
        prsní nášivky na kabátci. Ruk zpozorněl, po těle mu přeběhl mráz zakončený mravenčením v
        prstech, nahrbil se jako rys přes útokem, čas se zpomalil.</p>
    <p>Vito s něčím bojoval, víčka se mu chvěla a ruka žmoulala kabátec jako by ho chtěl ždímat, až
        mu nakonec unikl vzdech a levačkou obratně hmátl do skryté kapsy. Pozvolným, neunáhleným,
        ale zvláštním způsobem náročným pohybem hodil cosi lesklého Rukovi k nohám. Znovu vzdychl,
        tentokrát už uvolněně, a dodal rozverně, "Na můj funus".</p>
    <p>Až teď si oba uvědomili, že slabě prší. Dosud nevěnovali počasí žádnou pozornost, ale když
        jim začala studená voda stékat do
        očí, oba na krátký okamžik pohlédli k obloze. V dálce zahřmělo,
        zvuk hromu se smísil s hukotem peřejí.</p>
    <p>Ruk si všiml Vitova letmého pohledu za záda. „Tak to ne,“
        usmál se. „Tenhle trik se ti nepovede. Neskočíš. Moc dobře vím,
        jak jsi to tenkrát udělal – lanem a kotvou, jako dneska, když jsi
        vyskočil tím oknem.
        Jenže tvoje lano zůstalo viset z okna baráku, ve kterým ses schovával. Neskočíš,
        neutečeš.“</p>
    <p>„A co když uhnu?“ zajímal se Vito. Ruk se na okamžik vrátil
        ve vzpomínkách do doby, kdy ho podobnými otázkami zkoušel
        při tréninku. Okamžitě tu myšlenku zahnal.</p>
    <p>„To nedokážeš. Hodně jsem se naučil. Zasáhl bych… zasáhnu.“</p>
    <p>„Tak proč jsi to ještě neudělal?“ zeptal se zloděj s přehrávanou
        zvědavostí. „Můžeš mě zabít, kdykoli budeš chtít. Nepochybuji,
        že ta šipka je otrávená.“</p>
    <p>Rukova paže se znovu zachvěla. V hlavě se mu vynořila dávno
        zapomenutá vzpomínka z dětství, na dobu, kdy
        jeho vesnici přepadli Černí jezdci. Tak to přece všechno začalo – smrtí. Umíráním. Smrt ho
        vyhnala do divočiny, a pak do města. Strach ze
        smrti ho naučil přežít v ulicích. Za odměnu měl teď Ruk vydat
        smrti Vita.</p>
    <p>„Jenom jsem se chtěl přesvědčit,“ řekl Vito spokojeně. Ruk
        si s překvapením všiml, že mu paže s kuší klesla. Netušil, kdy
        se to stalo. „Chtěl jsem se přesvědčit,“ dokončil zloděj, „že to
        neuděláš.“</p>
    <p>Pak skočil. Rozpřáhl ruce, odrazil se pozadu od kamenného
        cimbuří a zmizel ve tmě. Ruk překvapením vykřikl, přiskočil
        k okraji hradeb a vyklonil se nad propast.</p>
    <p>Pod ním burácela voda. Teď, když déšť zesílil, byla ještě divočejší.</p>
    <p>Nikde nebylo ani stopy po lanu či kotvičce.</p>
    <p>Ruk se sehnul pro minci, kterou mu Vito nechal namísto vysvětlování. I přes černou oblohu a
        kapky deště poutala ďábelským leskem.</p>
    <div class="intermezzo"></div>
    <p>Prázdná láhev se kutálela po nerovné podlaze dílny, nadskakovala a řinčela. Zarazila se až o
        podrážku vysoké, černé boty. Bota
        patřila černovlasému mladíkovi s rudými tečkami na tváři.</p>
    <p>„Ses vrátil,“ zamumlal Horatz a hlasitě říhl. Seděl v koutě
        obklopen dalšími prázdnými lahvemi.</p>
    <p>„Jenom na chvíli,“ odvětil Ruk. „Přišel jsem se rozloučit.“</p>
    <p>Horatz, teď už zarostlý nejen pod nosem, se zachytil hákem
        spáry ve zdi a zvedl se na nohy. „Dlouho ses tu neukázal,“ řekl
        chraplavým hlasem. „Proslýchá se, že se Lothias vrátil. Shání
        nový lidi. Řek bych, že si pro nás co nevidět přijde.“</p>
    <p>„Vyřiď Lothiasovi, že ho pozdravuju,“ odvětil Ruk. „Ale
        musím teď odjet z města. Navštívit pár starých přátel. Nebo
        alespoň zjistit, jestli jsou ještě naživu.“</p>
    <p>„Takže s tím praštíš?“ zeptal se Horatz. „To Lothiase naštve.“</p>
    <p>„Jeho boj,“ odvětil Ruk. „Ale můžeš mu vzkázat, že tu
        záležitost s Vitem jsem vyřídil.“</p>
    <p>„Takže Vito je –“ začal Horatz, ale Ruk už ho neslyšel. Odešel rychle a tiše. Skoro jako
        smrt.</p>
    <div class="intermezzo"></div>
    <p>Když vyšel na prosluněnou ulici a nadechl se čerstvého vzduchu, měl pocit znovuzrození. Ano,
        možná že měl Vito pravdu.
        Možná je opravdu čas s tím skončit, vyjít ze stínu, zkusit zjistit, jestli má ještě svědomí.
        Musí najít přátele z dětství, hlavně
        Tarka – svého bratra. Musí vypadnout z tohohle města…</p>
    <p>Nedaleko se cosi zablýsklo. Rukovy oči upoutal krásný, blyštivý medailon, s broušeným
        diamantem
        vsazeným do překrásně
        tepaného okruží. Zkušeným zrakem si změřil obchodníka, na
        jehož tlusté šíji se medailon pohupoval.</p>
    <p>„Zloděj!“ ozval se o chvíli později pištivý křik. Panika se rychle šířila. „Zloděééééj!!“</p>
    <p>Jsou zvyky, kterých se člověk nezbaví.</p>
</div>
