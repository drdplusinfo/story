<h1><a href="https://knez.drdplus.info" target="_blank">Kněží</a> a síla slova</h1>

<div class="introduction">Byly to těžké časy, ve kterých mi Veliký Orphag přisoudil
    žít. Již šedesát dní a šedesát nocí, od chvíle, kdy jsem opustil
    záplavami zpustošenou rodnou ves, jsem se plahočil sněhovými
    závějemi – nemaje co do úst, vyháněn od prahů sněhem zavátých chatrčí, osamělý chlapec v mnišské
    sutaně, který se rozhodl
    vyhledat ztracený klášter Orphagiánů a poznat Pravdu. Zdálo
    by se, že jsem přežil jen díky štěstí, já však na štěstí nevěřil
    – mou jedinou vírou a spásou byl Orphag.
    <p>Spolu se sněhovými vločkami se tehdy na zem snesla úzkost a
        beznaděj, spolu s mrazivým větrem kolovaly krajem temné zvěsti. Lidé mluvili o probuzeném
        Zlu, o Thurgurasu, o temných
        mocnostech prohánějících se krajem, jež ničí a pálí vše živé.
        Nevěřil jsem těm zkazkám, měl jsem je za tmářské bludy.</p>
    <p>Do chvíle, než jsem spatřil Valdepur.</p>
</div>
<div class="introduction">
    Z hromady zčernalých sutin stoupala k nebi hustá oblaka dýmu. Vzduch páchl spáleninou, sníh byl
    černý od sazí a
    pokrytý kusy vylámaného zdiva. Když Arson spatřil všechnu
    tu spoušť, chvíli nebyl schopen pohybu. Jen stál a díval se, jak
    černé kostry domů zapadávají sněhem.
    <p>Uprostřed trosek Valdepuru stála kamenná studna, která
        jediná odolala ohni. O studnu se opírala sedící postava s hlavou svěšenou
        na prsa. Z břicha jí trčelo dlouhé kopí. Arson se začal modlit.</p>
    <p>„Prosím, Ty, jenž bdíš nad mými kroky a dáváš mému tápání
        řád, Ty, jenž jediný mezi všemi vidíš a víš…“</p>
    <p>Ozvalo se ržání koní. Zanedlouho poblíž zaduněla kopyta,
        bylo slyšet frkání a lidské hlasy.</p>
    <p>„Prosím, ó Veliký, dej mi sílu vzdorovat zlu a útlaku, odveď
        mě od těchto temných znamení…“</p>
    <p>Koně vjeli do vypáleného Valdepuru. Jejich jezdci byli oděni
        v černém, v rukou třímali obnažené zbraně – zahnuté šavle,
        palcáty a kopí. Když spatřili klečícího chlapce, jako jeden muž
        přitáhli prudce uzdy. Arsona ohodila sprška sněhu, odlétajícího
        od koňských kopyt. Otočil se a pohlédl na ně.</p>
    <p>Jeden z jezdců, ten, který jel v čele, seskočil z koně a výhružně zachrčel. Měl zahalenou
        tvář, všichni měli zahalené tváře – Arson si však podle toho zvuku dokázal
        jejich obličeje představit. Byl rád, že je nevidí.</p>
    <p>„Prosím, Pane, Veliký Orphagu, ušetři můj život…“</p>
</div>
<div class="introduction">Hej, vy tam!“ ozval se obhroublý, sípavý výkřik. Arson otevřel oči a
    nevěřícně
    je upřel na zjevení, které vyšlo zpoza zřícené
    zídky. I Černí jezdci se ohlédli.
    <p>Podsaditý muž v dlouhé róbě, přes kterou měl navlečenu hřeby pobitou halenu, k nim mířil
        energickým krokem. Za ním šla
        vysoká, v koženém brnění oděná dívka. V ruce držela meč.</p>
    <p>„Táhněte, mrchožrouti zpropadený, kšá!“ křičel ten muž a
        drobná očka se mu leskla jako šílenci. „Padejte se nažrat jinam!
        Nechte kluka na pokoji!“</p>
    <p>Černí jezdci chvíli stáli jako přikovaní. Pak se jejich vůdce
        hlasitě, hrdelně rozesmál. „Bl…ázne!“ zařval přerývaně. „Co ty
        myslíš? On chcípne, chcípneš i ty! Červe, chcípáku! Chcípat se
        bude, jó, ano!“</p>
    <p>Šílenství v cizincových očích bylo teď
        ještě zřetelnější. Nehezky se zazubil a s hlasitým dupáním se postavil přímo před jezdce.
        „Houby chcípat, hajzle mrchožroutskej. Ve jménu Velikýho
        Orphaga ti povídám, nechej kluka bejt!“</p>
    <p>Při zaslechnutí Orphagova jména poskočilo Arsonovi srdce.
        Černý jezdec zařval a napřáhl se k ráně – náhle se však jeho
        pohled setkal s cizincovým, a on z neznámého důvodu neudeřil.</p>
    <p>„Povím ti to ještě jednou,“ řekl pomalu, zřetelně cizinec, a ten
        hlas byl náhle silný, rozléhal se všude, i uvnitř Arsonovy hlavy,
        „a řeknu to naposledy, takže mě dobře poslouchej, pokud nechceš
        skončit ve věčnejch mukách Tar’gleá, nebo
        jak se to vaše předpeklí
        menuje. Sem Hrúgar, kněz Orphagův, a Veliký Orphag je můj
        pán. Ty jsi nic, mrchožrout, nula, kterou odvane Orphagův hněv,
        sáhne-li na život jeho věrnýho služebníka. Slyšíš, bestie? Táhni!“</p>
    <p>Třese se země, přemýšlel Arson, nebo se třesu jen
        já? Ne, Černý jezdec se také třásl. Koně se začali plašit, hlasitě ržáli, jako
        by i oni rozuměli muži řečenému Hrúgar. Chvíli to vypadalo, že se
        jezdci nechají přemoci tím záhadným strachem, otočí se a dají
        se na útěk. Pak však v jejich vůdci cosi povolilo,
        jeho oči se opět zakalily zuřivostí a on konečně nechal svůj meč dopadnout.</p>
</div>
<div class="introduction">To, co se dělo poté, nedokážu ani dnes dostatečně popsat.
    Černý jezdec udeřil, jeho rána však nedopadla – byl náhle odhozen vzad proudem
    jasného světla. Hrúgar byl tím světlem obklopen, v tu chvíli
    jako by vyrostl o několik stop – stál tam a křičel
    a lamentoval, a ten křik se vracel ozvěnou a otřásal horami.
    Zvedl se vichr a já si musel zaclonit rukou oči. V srdci
    jsem cítil, že se děje něco velkého, a tomu, co jsem uviděl, nemohly mé oči
    uvěřit. V mysli se mi vynořil obraz Orphaga, jasnější než kdy
    předtím, a ten obraz zářil a rostl a celého mě naplnil.
    <p>Musel jsem tehdy omdlít, protože když jsem opět otevřel oči,
        byli Černí jezdci pryč.</p>
</div>
<div class="introduction">
    Setřásl ze sebe sníh a neohrabaně se postavil na nohy. Klepal
    se zimou, byl zmrzlý až na kost. Hrúgar seděl naproti němu na
    mohutném kameni, ve tváři poťouchlý úsměv, a jeho drobná
    očka si chlapce měřila od hlavy až k patě. Neznámá válečnice
    právě ohledávala mrtvolu u studny.
    <p>„Pane, vy… vy jste vykonal zázrak,“ vykoktal Arson a poklekl.</p>
    <p>Hrúgar si odplivl. „Jakej zázrak?“ zeptal se. „Co to blábolíš, kluku?“</p>
    <p>„Já… pane, viděl jsem to všechno, to světlo a vítr… a v mysli jsem viděl Orphaga…“</p>
    <p>Hrúgar se zasmál. „Měls vidiny, kluku. Žádnej zázrak se tu
        nekonal. Jsem kněz, ne nějakej potulnej kejklíř, jasný? Tak už se
        postav, zatraceně, ať nenastydneš ještě víc.“</p>
    <p>Arson váhavě vstal. I Hrúgar vstal, protáhl se a zakašlal.
        „Finin!“ křikl na ženu, která se právě snažila z mrtvého vyprostit
        kopí, „nech už toho ubožáka na pokoji. Ať má klidný to… spočinutí. Musíme jít! Řek bych, že
        konec světa už je tu co nevidět.“</p>
    <p>„Konec světa?“ vyhrkl Arson, to už však Hrúgar rázoval pryč.
        Po bok se mu zařadila Finin, vysoká a hrdá, a oba vyrazili na
        jih, zanechávajíce za sebou hluboké stopy, které rychle zapadaly
        sněhem. Chlapec chvíli stál a váhal, pak se rozeběhl za nimi.</p>
    <p>Zanedlouho všichni tři zmizeli za bílým závojem padajícího sněhu.</p>
</div>
<div class="introduction">Oheň praskal, plameny divoce šlehaly k temnému nebi.
    Hrúgar bil divoce do bubnu, oči zavřené v usilovném soustředění. Finin se kývala do rytmu. A
    Gaapha… Gaapha tančil.
    Arson pozoroval, jak silueta mohutného černocha křepčí na
    pozadí plamenů, které již nebyly
    jen obyčejným ohněm. V záři
    jisker se mladíkovi začaly
    zjevovat podivné tvary, k nebi stoupala ohnivá těla bájných tvorů a duchů. Veleknězův tanec ho
    hypnotizoval. Vzedmula se v něm směs emocí: volnost, hněv,
    síla, nespoutanost…
    <p>Za zavřenými víčky Gaaphových očí se mladíkova mysl rozprostřela jako kniha. Skákal, dupal,
        svíjel se, pohazoval rukama… a jeho práce zatím zdařile pokračovala.</p>
</div>
<div class="introduction">Pro nezvaného návštěvníka byla putyka U Piráta
    jedním z nejnebezpečnějších míst ve městě – a nedalo se říci, že by Madre
    Adoru někdo pozval. Když se před drobnou kněžkou s táhlým
    zaskřípěním otevřely dveře, jemně pokynula rukou dvěma urostlým mnichům, kteří
    ji doprovázeli, načež oba muži jako na povel udělali čelem vzad a zmizeli ve stínu noci.
    <p>Hospoda žila vlastním životem – obrovití krollové do sebe lili
        kořalku po pintách, zjizvení rváči vyhrožovali úlisným pašerákům, někdo právě rozbíjel o zeď
        židli, aniž se mu tím podařilo upoutat pozornost. Do tohoto ruchu sestoupila nesmělými
        krůčky Madre, drobná stařena v honosném rouchu. S lehkostí,
        která byla vzhledem k okolní tlačenici přinejmenším obdivuhodná, došla doprostřed lokálu,
        kde se zastavila.</p>
    <p>V ovzduší nastala nepatrná změna, několik tváří se se směsicí zlosti a překvapení podívalo
        kněžčiným směrem. Madre si pomalu přiložila prst na ústa.</p>
    <p>„Psssst,“ řekla.</p>
    <p>Veškerý hluk rázem ustal. Mnoho párů očí, zlých, podlitých,
        zákeřných a necitelných očí, se v téže chvíli upřelo na kněžku.
        A z nějakého důvodu nikdo nevydal ani hlásku.</p>
    <p>„Lothias?“ vyštěkla Madre. „Je mezi vámi pan Lothias?“</p>
    <p>„Zde,“ ozval se klidný, melodický mužský hlas a ze stínu vyšel
        bělovlasý elf. „Jsem vám, ó velectěná, zcela k službám. Těch hulvátů si nevšímejte, jsou
        trochu…“</p>
    <p>„…zaražení,“ doplnila kněžka a usmála se na dav zkoprnělých
        raubířů. „To nic, pane Lothiasi. Však jsou to ještě mladí chlapci, a úcta ke stáří je hezká
        vlastnost.“</p>
</div>
<div class="introduction">Z lesa bylo slyšet chrčivé vytí, prořízlo vzduch a smísilo se
    s duněním bubnů a praskotem ohně. Hrúgar otevřel oči, nepřestal však bubnovat. Jeho pohled se
    setkal s Gaaphovým. Oba kněží na sebe kývli.
    <p>Arson pomalu procital z poblouznění, do kterého ho hudba
        ještě před chvílí přiváděla. Vytí se ozvalo znovu, bylo teď blíž
        a do mladíkovy duše se začal vkrádat strach. Viděl, že se tváře
        obou starších kněží zřetelně potí napětím, nebo snad soustředěním – přes zjevné nebezpečí
        neustával trpaslík v bubnování a černoch v tanci. Pak zpozoroval Finin.</p>
    <p>Bojovnice, jak se zdálo, si jako jediná nevšimla blížícího se
        nebezpečí. Místo toho se teď vlnila ve frenetickém tanci, zaplavena podivnou euforií.
        Její oči byly nepřirozeně rozšířené, výraz nabuzený, přerývaný dech provázela hlasitými
        vzdechy…</p>
    <p>Další zavytí vymrštilo Arsona na nohy, instinktivně couvl
        směrem k ohni. Spatřil je – na mýtinu se z několika stran kradly mohutné, štětinaté
        šelmy.</p>
    <p>Hrúgar bubnoval, Gaapha tančil. Finin roztřesenou rukou
        tasila meč a vydala hrdelní, kvílivý výkřik. V tu chvíli pod
        jejíma nohama vzplála tráva.</p>
    <p>Arson zkoprněle pozoroval válečnici, jak se vrhá na útočící
        bestie. Celé její tělo pohltil plamen, planoucí meč se míhal vzduchem a zanechával na
        sítnici světelné stopy.
        Krvopsi skučeli, byl cítit zápach spáleného masa. Mladík padl na kolena a sepjal ruce
        k modlitbě a Finin, která teď beze známky
        jakéhokoli pudu sebezáchovy rozsévala oheň a smrt, na něj na okamžik pohlédla.</p>
    <p>O tom, co hořelo v jejích očích, se mělo Arsonovi ještě mnohokrát zdát. A byly to hříšné
        sny.</p>
</div>
<div class="introduction">Finin klečela na zemi a těžce oddechovala, Hrúgar se k ní shýbal a cosi
    jí šeptal do ucha. Gaapha ustal v tanci a teď si monotónně mručel pro sebe. Arson si promnul
    oči, jako by se snažil
    probudit se ze sna. Něco v jeho mysli se této noci… pohnulo. A nejen v jeho mysli. Mátožně se
    zvedl na nohy, zamával Hrúgarovi v prastarém znamení, kterým si
    již prvotní lovci signalizovali „chce se mi čůrat“, a odebral se do lesa.
    <p>Po několika minutách již s úlevou kropil listy blatouchu a
        poslouchal, jak při tom ševelí. V tu chvíli se těsně za jeho zády
        ozval ženský hlas.</p>
    <p>„Neotáčej se. Na zátylek ti míří šíp, který vypustím, pokud
        uděláš podezřelý pohyb.“</p>
    <p>Arson strnul a usilovně se snažil nedělat podezřelé pohyby.
        Listy blatouchu přestaly ševelit.</p>
    <p>„Ehm… můžeš dokončit, cos začal,“ řekl trochu rozpačitě
        hlas. „Pak mi řekneš,“ dokončil již pevně, „kdo jsou ti lidé, se
        kterými táboříš.“</p>
    <div class="intermezzo"></div>
    <p>„Sarjo!“ vykřikl Hrúgar, když Arson spolu s mladou dívkou
        vyšel zpět na mýtinu. Zasmála se a vrhla se trpasličímu knězi do náruče. I Finin se, poprvé
        od chvíle, co ji Arson poznal, nepatrně pousmála.</p>
    <p>„Nebudeš věřit, jakou náhodou jsem tě našla,“ vyhrkla Sarja.
        „Vždycky na tebe narazím náhodou. Stopovala jsem krvopsy,
        kteří zas nejspíš stopovali vás. Většinu jsem jich stačila pobít
        ještě v lese, ale pár se
        jich přece stačilo dostat až k vám…“ zarazila se. „Nemáš v tom zas prsty?“ zeptala se
        podezřívavě.</p>
    <p>„Já ne,“ ušklíbl se kněz a pohlédl k nebi.</p>
    <p>„To On,“ promluvil černý velekněz Gaapha. „Prosils o svého
        anděla strážného, Hrúgare. Tvoje prosby byly vyslyšeny.“</p>
</div>
<div class="introduction">Trpaslík a hraničářka se posadili opodál a dlouze, vážně rozprávěli. Arson
    zachytával útržky
    jejich rozhovoru.
    <p>„Takže Ruk nezemřel?“ ptala se vzrušeně ona.</p>
    <p>„Je to horší,“ odpovídal on. „Dycky měl v sobě něco divokýho.
        A Thurguras… pohltil ho. Nechtěla bys ho teď znovu potkat,
        děvče.“</p>
    <p>„Ale ty ho přece hledáš,“ naléhala ona, „navíc, vždyckys mluvil o věštbě… říkals, že máme
        zachránit svět…“</p>
    <p>„Říkal sem,“ vysvětloval trpělivě on, „že budete rozhodovat
        o osudu světa. A von o něm teď rozhoduje z tý druhý strany.
        Je zlej, Sarjo, a nejenom to. Je mocnej. Řek bych, že mnohem
        mocnější než já. A šíří tu svou moc, moc Thurgurasu, dál, do
        lidskejch hlav a duší. Je z něj teď něco jako kněz.“</p>
    <p>Odmlčel se. „Vím, žes ho měla ráda,“ řekl pak. „Já svým způsobem taky. Pořád mám. Nejspíš i
        proto ho chci zabít.“</p>
    <p>Ona mlčela. On ji objal. Ona se rozplakala.</p>
</div>
<div class="introduction">Madre Adora se zkoumavě zadívala do Lothiasových očí.
    <p>„Znal jste ho dobře,“ konstatovala.</p>
    <p>„Dá se to tak říci,“ odvětil elf. „A vy tvrdíte, že Ruk se teď
        vrací do města, aby nás zničil? Byl to jen zlodějíček. Dobrý, ale
        jen zlodějíček.“</p>
    <p>„Pch! Ve vašem slovníku přece neexistuje žádné ‚jen‘ zlodějíček, drahý pane. Navíc se toho od
        té doby hodně naučil,“ ušklíbla se stařena. „Nevěříte mi, že ne?“</p>
    <p>Lothias mírně pozvedl obočí.</p>
    <p>„Já vidím vaši nedůvěru, pane Lothiasi,“ pokračovala stará
        kněžka. „Myslíte si, že přeháním. Cítíte určitou… otcovskou
        náklonnost vůči tomu chlapci a nechcete plně připustit, že se
        z něj stalo něco zcela jiného. Bojíte se toho kvůli… ano, kvůli
        zodpovědnosti. Vy jste ho vycvičil a vy jste ho pak nechal odejít
        vstříc jeho osudu.
        Jenže to, co se mu přihodilo, nemá s vámi nic společného, pane Lothiasi.“</p>
    <p>„Prohlédla jste mne. Jsem ohromen, Madre,“ usmál se elf.</p>
    <p>„Ne, nejste. Jste především vystrašený – ale to je dobře. Protože už mi věříte.“</p>
</div>
<div class="introduction">Oheň a křik. Křik vyděšený, panický, bolestný, a křik burácivý, hrdelní…
    křik z jiného světa.
    Plameny šlehají až k nebi, katedrála hoří, ale není to
    jen kámen a omítka. Cosi tu umírá, a
    cosi jiného přebírá moc. Černá kapalina se rozlévá po nádvoří,
    černá jako oči v zapadlých důlcích, které se upírají přímo na něj…
</div>
<div class="introduction">Arson s výkřikem procitl. Byl zpocený. To se mu poslední
    dobou stávalo často.
    <p>Sarju probudil mladíkův křik, posadila se a ohlédla. Hrúgar se
        na něj také díval – jako by ho pozoroval už delší dobu.</p>
    <p>„Viděl jsem hořet katedrálu, obrovskou katedrálu,“ vyhrkl
        Arson. „Lidé křičeli a utíkali, a pak tam křičel ještě někdo…
        ale jinak, zle… měl černé oči a zlou tvář… a spoustu malých
        jizev…“</p>
    <p>Hrúgar se Sarjou se na sebe podívali, v jejích očích se dalo
        vyčíst rozrušení. „Hrúgare,“ řekla, „to zní, jako by mluvil o –“</p>
    <p>„Asi měl jenom zlej sen,“ přerušil ji Hrúgar. „Spi, mladej,
        vstanem brzo. Musíme si pospíšit.“</p>
</div>
<div class="introduction">Madre Adora popadla muže za vlasy na zátylku, zvedla jeho
    hlavu a prudce si ji přitáhla k sobě – zírala mu teď do očí
    z několika coulů. Muž se otřásal v agonii, pokoušel se jí vytrhnout, naříkal i klel.
    Jeho zorničky se zúžily, připomínaly teď oči
    hada, a když na ni vyplázl jazyk, zlostně zasyčel.
</div>
<div class="introduction">„Táhni!“ vykřikla kněžka. „Vrať se, odkuds přišel! Ve jménu
    Bohyně, odstup, stvůro pekelná…“
    <p>Trvalo to dlouho a nebyl to hezký pohled. Během exorcismu
        muž proklel celý svět, vydávil většinu obsahu svých střev, dokonce se pokusil vydrápat Madre
        oči. Pak bylo náhle po všem: vzduch
        na okamžik zhoustl a naplnil se přízračnými stíny, ty však zmizely
        stejně rychle jako přišly.
        Postižený padl bezvládně na polštář
        a již se nehýbal. Mladá kněžka, která měla Madre asistovat, byla
        na pokraji mdlob. Stařena na ni vrhla unavený pohled.</p>
    <p>„Gilsedono?“ řekla odevzdaně.</p>
    <p>„Ano, Madre?“</p>
    <p>„Zajisti, prosím, tomu mladíkovi čestný pohřeb, se všemi náležitostmi.
        Jeho duše opustila tento svět poznamenaná, nechť
        tedy alespoň v zásvětí dojde pokoje…“</p>
    <p>Gilsedona zalapala po dechu. „On je mrtvý?“ vyjekla. „A já
        myslela, že jste vymítila jeho démony…“</p>
    <p>„Ano,“ řekla ponuře stará kněžka, „a jeho démoni, má drahá,
        byli to poslední, co v něm ještě žilo…“</p>
</div>
<div class="introduction">Fang-tei-lin byl pohroužen do hluboké meditace. Nezajímal
    ho svět, a svět se nezajímal o něj – když se s dlaněmi volně
    položenými na kolenou oddával hloubkám své duše, nic jiného
    jako by neexistovalo. A přece… Fang-teiovi se zdálo, ža se náhle vznáší nad mořem. Bylo hluboko
    pod ním, cítil, že je temné a zlé, jako vlny se z něj zvedaly návaly nenávisti a opovržení. Co
    to jen může být? Starý kněz plul v přízračném světě své mysli
    nad tím mořem a nevěřícně vrtěl hlavou…
    <p>Procitl z transu a pohlédl pod sebe. Hluboko dole, pod vysokým sloupem z kamení, na němž
        seděl, dusala obrovská armáda:
        byli tu skřeti, těžkooděnci neznámého původu i všeliké stvůry.
        Thurguras je na pochodu, došlo Fangovi. Z téhle výšky připomínal dav vojáků temné moře.</p>
</div>
<div class="introduction">Ulice, kterými procházel, se za
    jeho zády vyprazdňovaly.
    Tísnivé svírání v hrdle donutilo každého, kdo na něj pohlédl, vyhledat bezpečí a úkryt; lidé
    zavírali okenice, zamykali dveře a mizeli
    ve stinných zákoutích. Byl sám, vysoký, oděný v černém plášti
    <p>s kápí, který se za ním táhl jako pochmurná vlečka.
        Zastavil se a pohlédl na věže vysoké katedrály,
        jež se tyčila nad střechami domů.</p>
    <p>„Takže ses opravdu vrátil,“ ozval se za ním klidný hlas. Muž
        v kápi se pomalu otočil a pohlédl do očí bělovlasému elfovi. Na
        malé, uzavřené náměstí, na kterém teď oba stáli, se z postranních uliček vyplížilo dobrých
        tucet hrdlořezů, zarostlých
        veteránů s palcáty i mrštných vrahů s dlouhými dýkami. Muž v černém plášti si jich
        nevšímal.</p>
    <p>„Lothias?“ ozval se hluboký hlas zpod kápě.</p>
    <p>„Ano,“ odvětil elf. „Vzpomínáš si?“</p>
    <p>„Matně,“ řekl muž. „Co chceš?“</p>
    <p>„To záleží na tom,“ řekl Lothias, „co tu chceš ty. Vidím, že
        ses poněkud změnil.“</p>
    <p>„Ano,“ zaduněla kápě. „Přišel jsem připravit toto město na
        příchod svého pána. Již je blízko…“</p>
    <p>„Kdo?“</p>
    <p>„Ty víš. Thurguras.“</p>
    <p>„Aha. Takže Madre mluvila pravdu. Nuže, Ruku, v tom bych
        ti opravdu rád zabránil,“ ucedil nevzrušeně elf. „Chlapci!“</p>
    <p>‚Chlapci‘ pozvedli zbraně a vykročili směrem k muži v černém. Pak se však zastavili a strnuli
        na místě. To když si muž pomalým,
        obřadným pohybem sňal kápi z hlavy a jednoho po
        druhém si je změřil pohledem – černýma očima bez bělma.</p>
    <p>„Zabránit mi?“ zavrčel Ruk, a jeho hlas jako by byl provázen
        hlasem dalším, šepotem kdesi na prahu slyšitelnosti.
        „Vždyť ty se mě bojíš, Lothiasi. Podívej, i tví muži se mne bojí. Znají
        muka, která je čekají, když se postaví na odpor Thurgurasu. Věř
        mi, právě si je živě představují.“</p>
    <p>Pohledy Lothiasových mužů se z temného kněze pomalu přenesly
        na jejich vůdce.</p>
    <p>„Bojí se mne,“ zahřměl Ruk, „ale nebojí se tebe! Vědí dobře, žes
        je obelhal, Lothiasi, žes je zradil a poslal na jistou smrt. Thurgurasu nelze vzdorovat. Lze
        se
        k němu jen přidat. Pohleď…“</p>
    <p>Raubíři znovu vykročili, teď však mířili k elfovi. A Lothias, poprvé za desítky let,
        zpanikařil.</p>
</div>
<div class="introduction">Gilsedona se pokoušela modlit se, bylo to však marné – vždy,
    když sepjala ruce, zaplavila ji vlna hněvu a rozrušení, a ona
    místo klidné meditace začala přecházet po místnosti. Bylo po
    půlnoci, svíčka už dávno dohořela, přesto nemohla usnout. To ten muž…
    <p>Nelze mi vzdorovat. Thurgurasu nelze vzdorovat. Madre
        Adora to ví, snaží se však tuto pravdu zastřít. Považ, poslala na
        mne nájemného vraha…“</p>
    <p>Měl úplně černé oči. Šel z něj strach, nechtěla ho poslouchat,
        jenže… jenže jeho zkrátka nešlo neposlouchat.</p>
    <p>„Časy se mění. Příchod Thurgurasu nelze odvrátit –je tu, abyvrátil svět do původního stavu.
        Adora ti lhala, vždycky ti lhala.Přece dobře víš, jak mistrně dovede využívat lidských
        slabostí.Sedí vprostřed pavučiny a spřádá sítě; lidéjsoujen mouchy. Tenvrah, kterého
        poslala,je pochopitelně mrtvý – počítala s tím, žeto nepřežije, chtěla to jen zkusit. Pošle
        snad jako další na smrttebe? Vždycky jsi ji bezmezně ctila, ale považ: vždyť to ona tětak
        vycvičila. Vzhlížela jsi k ní v úctě a lásce, a ona tě zatímměla za loutku, naivní husu,
        která půjde brzy na špalek…“</p>
    <p>Ozval se tupý úder. Pak další. To Gilsedona tloukla do zdi vztekem.</p>
</div>
<div class="introduction">Když ho potkala, vracela se právě z bohoslužby. Věděla, že
    jsou ulice v poslední době nebezpečné – Madre
    je před tím varovala. Přesto Gilsedona věřila, že ji Bohyně ochrání. Dosud ji
    vždy ochránila.
    <p>Hned jak spatřila muže v kápi, zamrazilo ji. Stál k ní zády,
        snad ji zatím neviděl – kvapně zamířila do postranní uličky. On
        však, aniž by se ohlédl, náhle promluvil. Řekl prosté: „Stůj!“</p>
    <p>Gilsedona měla základní kněžský výcvik. Dalo by se říci, že její
        mysl byla čistší a vůle silnější, než tomu bylo u většiny děvčat
        v jejím věku. Přesto se na povel toho muže zarazila. Věděla, že
        je nebezpečný. Zároveň se nemohla zbavit pocitu, že mnohem
        nebezpečnější bude ho neuposlechnout. Zaváhala, pak se přesto
        rozhodla rychle uprchnout…</p>
    <p>Než však učinila první krok, muž se otočil, sňal kápi z hlavy a pohlédl jí do očí. V tu
        chvíli už nebylo úniku.</p>
</div>
<div class="introduction">Madre Adora urovnala svíčky na oltáři a zapálila kadidelnice.
    Pak poklekla k modlitbě a pokusila se uklidnit rozbouřené myšlenky. Byl tady, ve městě, věděla
    to.
    Musí v sobě najít sílu mu
    vzdorovat. Protože jestli ji nenajde ona, tak kdo?
    <p>Za zády uslyšela
        tiché, lehké kroky. „Gilsedono,“ řekla, aniž se
        otočila. „Máš zase zlé sny, nemám pravdu? Poklekni a pomodli
        se se mnou.“</p>
    <p>Kroky se pomalu přiblížily. Za normálních okolností by
        si Madre všimla, že jsou příliš váhavé, příliš nepravidelné.
        Zaslechla by, jak mladá novicka ztěžka dýchá. Teď však měla
        plnou hlavu jiných věcí…</p>
    <p>Gilsedona pevně stiskla slonovinovou rukojeť dýky a pohlédla
        na svůj odraz na jejím ostří. Tvář měla zkřivenu zlobou, před
        očima rudo. Pomalu se přiblížila ke staré kněžce, naposledy na
        okamžik zaváhala a pak ji vší silou bodla do zad.</p>
    <p>Po Madřině rouchu stekla krev, stařena zasípala a zhroutila
        se k zemi. Vrásčité oči se rozšířily a v němém úžasu pohlédly
        na Gilsedonu… a tehdy Gilsedona bodla znovu, do srdce. A zase.
        Madre nevykřikla – jenom sípala.</p>
    <p>„Správně,“ ozval se syčivý hlas a za novickou se zjevila postava v černé kápi. „Pomsti se.
        Msti
        se za všechno ponížení, které
        jsi musela vytrpět, za to, že z tebe chtěla udělat ovci, za tisíce lží…“</p>
    <p>Rány dýky dopadaly znovu a znovu, cákanec krve zhasil jednu ze svíček na oltáři. Gilsedona se
        mstila.</p>
</div>
<div class="introduction">Katedrála hořela. Náměstím se rozléhal křik: křik vyděšený,
    panický, bolestný, a křik burácivý, hrdelní… křik z jiného světa.
    To křičel muž v kápi na vyvýšeném prostranství před katedrálou
    – křičel a vzpínal ruce k mračnům, která se stahovala nad jeho
    hlavou. A lidé uposlechli ten křik a zastavili se, přestali hasit,
    pohlédli na muže a jejich srdce se na okamžik zastavila.
    <p>„Slyšte! Přichází poslední epocha lidstva, věk, v němž svět
        zanikne a vše se navrátí tam, odkud to vzešlo,“ hřímal. „Thurguras, jenž je starší než
        lidstvo, ba starší než tento svět, se
        probudil. Je zde, přichází a nelze mu vzdorovat. Spalte proto
        i vy své svatostánky! Již není jiných bohů! Odvrátili se od vás,
        odvrátili se a prchli! Pozvedněte zbraně a přidejte se k armádám
        Thurgurasu, sic vás stihne jeho hněv!“</p>
    <p>Plameny šlehaly až k nebi a odrážely
        se od očí obrovského zástupu, který teď stál na náměstí a strnule upíral pohledy k jedinému
        místu: k muži před katedrálou, drobné postavičce v dálce, která
        se přesto zdála tak obrovská. Cosi v jejich srdcích umíralo, cosi
        jiného přebíralo moc. Pak někdo zapálil improvizovanou louč,
        pozvedl ji k nebi a zařval. A pak totéž udělali všichni.</p>
</div>
<div class="introduction">Markel se krčil na zemi a kašlal. Vnitřnosti mu svírala palčivá
    bolest, hrdlo jako by mu ucpaly
    nánosy slizu. Přelétl uslzenýma
    očima davy přihlížejících. Zírali, tupě a bez zájmu. Došlo mu, že
    mu nikdo nepomůže, že tu pak už nikdo nikomu nikdy nepomůže
    – stane se z toho precedens, exemplární případ. Thurgurasu se
    nelze stavět na odpor… protože kdo to udělá, zůstane sám.
    <p>Někteří lidé v davu byli jeho přátelé, znal je od dětství. Teď
        jen civěli a dělali, že tu nejsou. Markela zalil nevýslovný odpor,
        cítil ho v žaludku, cítil ho v hrdle. Naposled se pokusil vzhlédnout k postavě v černé kápi,
        která se tyčila přímo nad ním, pak
        ale v návalu agónie opět prudce hlavu sklopil. Dávení ho přemohlo, začal zvracet. Cítil,
        jak se mu veškerý hnus dere z žaludku ven, přes hltan do úst a na dláždění…</p>
    <p>S odporným mlasknutím dopadlo něco na zem. Pak znovu,
        a zas. Markel dávil, zvracel a se zděšením pozoroval klubko svíjejících se hadů, kteří mu
        lezli z úst.</p>
</div>
<div class="introduction">Arsonovi svištěly
    nad hlavou šípy. Ztratil přehled o svých
    přátelích, viděl jen, jak temná postava mizí pod dveřním obloukem katedrály
    – a jak ji následuje postavička menší, Hrúgarova.
    Náměstí za ním se zatím změnilo ve smrtící past: teď už se
    i neozbrojení lidé chopili kamenů a zaútočili. Mladík se hystericky rozhlédl, hledal cestu,
    kterou by se dalo uprchnout – nenašel však žádnou. Zůstal uvězněn mezi stěnou vysokého stavení
    a šíleným davem.
    <p>Strach ho přemohl. Zavřel oči, zaťal zuby a upjal veškerou
        svou vůli k Orphagovi v poslední, zoufalé prosbě o pomoc.
        Ozval se příšerný rachot, okolo Arsona zapršely
        kameny a střely.
        Byl připraven na smrt – ta však nepřicházela. Arson
        pomalu, váhavě otevřel oči a spatřil před sebou dav vyjevených
        měšťanů. Ruce se zbraněmi jim poklesly, kameny upustili na
        zem. Otočil se po směru jejich pohledů, na dřevěnou stěnu za
        svými zády. Byla takřka na padrť, prošpikovaná zabodanými
        šípy, otlučená od těžkých kamenů. Jen jediný kus zůstal nedotčen.</p>
    <p>Ten kus měl tvar jeho siluety.</p>
</div>
<h1 class="introduction" id="konec_sveta" data-original-id="Konec světa"><a href="#konec_sveta">Konec
    světa<span id="Konec+sv%C4%9Bta" class="invisible-id"></span></a></h1>
<div class="introduction">Velký sál katedrály
    byl temný a prázdný. Obrovskými okny
    sem pronikala záře plamenů, ta však tvořila jen matnou, narudlou mozaiku na podlaze. Zbytek
    místnosti halil stín – Hrúgar
    sotva viděl obrysy vysokých sloupů po obou stranách hlavní lodě.
    Páchlo to tu. Pokud měl mráz nějakou vůni, musela to být právě
    tahle. Trpaslík vykročil vpřed, do tmy, tam, kde ho čekal Ruk.
    <div class="intermezzo"></div>
    <p>Sarja a Finin se k sobě přitiskly
        zády. Kruh rozzuřených měšťanů okolo nich se zmenšoval – někteří drželi kameny, jiní
        cepy a vidle.</p>
    <p>„Zachovej klid,“ řekla polohlasem Sarja. „Nikomu z nich
        nechceme ublížit. Jsou zbaveni smyslů. Musíme
        jen vydržet, než to Hrúgar vyřídí…“</p>
    <p>Někdo hodil kamenem, další se přidali. Sarja uhnula, Finin
        odrazila jeden z kamenů svým mečem. Budu se muset optat
        na jejího kováře, pomyslela si hraničářka. Na takové věci ale
        teď nebyl čas – uhnula před třemi dlouhými zuby vidlí, chytila
        oběma rukama násadu a stáhla muže, který ji držel na druhém
        konci, na zem. Záda jí orosila sprška krve. Viděla Finin, jak
        stojí nad jedním klečícím mladíkem a napřahuje se mečem po
        dalším.</p>
    <p>„Finin, ne!“ vykřikla, ale v tutéž chvíli si uvědomila, že jinak
        to nepůjde. Do ramene ji zasáhl velký kámen a vyrazil jí luk
        z ruky. Pokusila se levou tasit meč, než ho však stihla vytáhnout
        z pochvy, musela padnout k zemi, aby
        ji nezasáhlo další kamení.
        Převalila se na záda, konečně tasila a tak tak odrazila ostří dýky,
        které jí mířilo mezi oči. Dýka patřila malé dívence. Dívenka
        měla v očích nenávist.</p>
    <div class="intermezzo"></div>
    <p>Hrúgar pomalu postupoval temnotou, každý další krok byl
        těžší a těžší. Došlápl do něčeho vlhkého. Podíval se na zem a
        spatřil pramínek černé tekutiny. Byl blízko. Před sebou uslyšel
        táhlé skučení… a pak náhle, bez varování, vylétl ze tmy šedý
        stín a s jekotem mu prosvištěl kolem uší. Následovaly
        další:
        poloprůhlédné přízraky nejasných tvarů, které vířily
        vzduchem a snažily se ho zastrašit. „Podlehneš,“ šeptaly,
        „jsi bezmocný,
        malý, slabý, jsi kořist a tohle je lov… Thurgurasu nelze vzdorovat…“</p>
    <p>Zašeptal modlitbu a přidal do kroku. Přízraky ho neděsily,
        byly mu skoro k smíchu – když však spatřil Ruka, srdce mu proti
        jeho vůli poskočilo.</p>
    <p>Ano, měl stále černé oči. Neměl však již kápi a jeho tvář teď
        vypadala mladě, skoro hezky, tak, jak ji znal dřív. „Hrúgare,“
        promluvil Ruk dunivým hlasem, a Hrúgar v tom hlase zaslechl
        jemnější, bodrý podtón.</p>
    <p>„Jo,“ zavrčel, „sem to já. Přišel sem ti říct, abys táhnul.“</p>
    <p>„Pch!“ uchechtl se Ruk. „Tohle zkoušej na ty venku. Přece víš,
        že kdybych chtěl, můžu tě zlomit jako větvičku…“</p>
    <p>Při těch slovech vzduch ještě více ochladl. Stíny zavířily
        halou, kvílely a smály
        se děsivým smíchem. A za Rukem, který jako by vyrostl, se zhmotňoval další, větší stín:
        obrovská, odporná, těžko popsatelná bytost. To
        je můj strach, uvědomil si
        Hrúgar. Jen můj strach.</p>
    <p>„Zapřísahám tě, mladej,“ ucedil Hrúgar, „jménem Velikého
        Orphaga, táhni. Seš červ, a umíš jenom červivý triky. Jo, znal
        sem tě, ale to byl někdo jinej. Kdybych tě teď propích, vyšla by
        z tebe jenom špína a hniloba.“</p>
    <p>Ruk vztekle vykřikl, jeho řev se rozlehl sálem a otřásl jím.
        V tom výkřiku byl slyšet
        i druhý hlas, šepot, deklamující prastaré kletby. Hrúgarovi se podlomila kolena a padl na
        zem. Nohy
        a ruce, o které se teď opíral, mu zalila černá kapalina tryskající
        z podlahy.</p>
    <div class="intermezzo"></div>
    <p>Dav zešílel. Sarja se přestala snažit měšťany šetřit, oháněla
        se teď mečem hlava nehlava – šlo jí o holý
        život. Bylo jich však
        příliš mnoho a neměli skoro žádný pud sebezáchovy, natolik je
        ovládal hněv a nenávist. Obklopili ji, sevřeli a tloukli, nedalo se
        uniknout. Oči jí zahalila rudá opona… a skrz ni spatřila Sarja
        něco, čemu se jí nechtělo uvěřit.</p>
    <p>Arson, ten mladý málomluvný chlapec, na kterého téměř
        zapomněla, teď stoupal na obrovskou hromadu sutin, na níž
        stál předtím Ruk. Kráčel pomalu, jako ve snu, přesto důstojně.
        A lidé mu uhýbali a nechávali ho projít.</p>
    <p>Rány ustaly. Sarja sevřela jílec meče, připravena k boji, už
        to však nebylo potřeba. Lidé stáli a hleděli na malou postavičku, kterak se škrábe na kupu
        kamení, pomalu, neohrabaně se
        staví na nohy a vzpíná ruce k nebi. Okolo Arsona zářila slabá,
        sotva postřehnutelná aura nazlátlého světla. Nadechl se, zaváhal a promluvil… a jeho hlas
        se, kdo ví jak, rozlehl po celém náměstí.</p>
    <p>„Lidé!“ křičel Arson. „Mluvím k vám ústy Velikého Orphaga! Vzkazuje vám… vzkazuje vám, že je
        zde s vámi. Pohleďte, katedrála hoří. Thurguras, ten, jehož jste se po celý
        život obávali, se probudil a přišel do tohoto města. Světa se zmocnil chaos
        a smrt, již nelze nikomu věřit, nikoho poslouchat… opustili
        vás kněží, neboť i oni podlehli síle Thurgurasu, a opustili vás
        bohové, protože jste jim uzavřeli svá srdce. Ale Orphag zůstal
        a vzdoruje, spolu se mnou, spolu s Hrúgarem, který se pod jeho
        vedením vydal do tmy. Protože takový je Veliký Orphag – vždy
        bude vzdorovat a vždy tu bude pro každého, kdo zůstal sám.“</p>
    <div class="intermezzo"></div>
    <p>Neviditelná síla tlačila Hrúgara k zemi. „Jménem Velikého
        Orphaga…“ zamumlal z posledních sil.</p>
    <p>„Orphag!“ vykřikl Ruk a burácivě se rozesmál. „Co to pořád
        zkoušíš, Hrúgare? My oba víme, kdo je Orphag. Nebo ti to ještě nedošlo? Tvůj chlapeček si
        asi myslí, že Orphag je silný a
        spravedlivý… a ty si zas zakládáš na divokosti, na odboji, paktuješ se s pochybnými šamany a
        starými kulty. Ale v jádru je to všechno stejně nanicovaté a k pláči.“</p>
    <p>Hrúgar zaťal zuby a podařilo se mu zvednout se tak, že teď
        klečel na jednom koleni – promluvit však nedokázal.</p>
    <p>„Umíš kutat rudu, Hrúgare?!“ zeptal se náhle zdánlivě
        nesmyslně Ruk. „Vyznáš se v podzemních štolách jako všichni
        tvoji bratři? Ne, ty před nimi utíkáš. Kdo to kdy slyšel:
        trpaslík s klaustrofobií! A ten tvůj hošík, syn farmáře, nezvládl pořádně
        ani podojit krávu nebo vykydat hnůj. A co velectěný velekněz
        Gaapha! Kdyby někdo z jeho lidí ještě žil, zabili by ho bez váhání.“</p>
    <p>„Při Velikém Orphagovi…“ šeptal Hrúgar, zatímco se pracně zvedal na nohy.</p>
    <p>Rukova tvář se zkřivila v šíleném šklebu. „Tvůj Veliký Orphag,
        ty chudáku, není nic než bůh vyvrhelů!“</p>
    <p>„Jo,“ zašeptal Hrúgar a upřel na Ruka plamenný pohled. „Jo,
        přesně to Orphag je. A proto, blbečku, je právě teď tady.“</p>
    <p>Oba muži zaslechli bubny. Hrúgar se usmál, Ruk vykřikl.
        Mohutný stín, který rostl za jeho zády, se zavlnil, jako by byl
        zmítán větrem.</p>
    <p>Hrúgarova postava teď celá zářila. Natáhl paži k Rukovi,
        a ten byl zaplaven světlem,
        jež od trpaslíka přicházelo. „Nakazuju ti teď,“ deklamoval Hrúgar, „táhni! Nakazuju ti to
        jménem
        Velikýho Orphaga, jménem všech vyvrhelů, který jsi tam venku zbavil jejich jistot a nechal
        napospas
        svýmu osudu, jménem
        osamělejch ženskejch, co díky Thurgurasu přišly
        o svoje muže,
        i jménem chlapů, co ve tvý válce přišli o svoje ženy. Nakazuju
        ti to jménem jejich dětí. A nakonec,“ rozzářil se trpaslík a zvuk
        bubnů při tom úsměvu zrychlil a zesílil, „ti to nakazuju tvým
        vlastním jménem, Ruku. Jménem tvý samoty, když Černý jezdci
        zpustošili tvou rodnou vesnici, jménem přátel, který jsi opustil
        a oni opustili tebe, jménem bratra, proti kterýmu ses obrátil.
        Protože i ty jsi vyvrhel, a ať nad tebou má Thurguras sebevětší
        moc, má ji i Orphag. A Orphag se ti teď směje, Ruku.“</p>
    <div class="intermezzo"></div>
    <p>Vítr ustal, světlo zesláblo. Zmizel i mráz a temné stíny, zmizela černá tekutina. Stal se
        zázrak, mnoho zázraků… a po tom všem zůstal uprostřed velké, prázdné katedrály
        jeden unavený trpaslík a jeden mrtvý mladý muž. Muž měl jizvy na tváři, rozcuchané vlasy a
        na svůj věk
        velké množství vrásek. Jeho oči byly zelené. Trpaslík jim zatlačil víčka.</p>
    <div class="intermezzo"></div>
    <p>Když se Hrúgar vypotácel před pobořenou katedrálu, uvítal
        ho hlasitý jásot. Trpaslík si promnul oči, ale stále jim nemohl
        uvěřit. Jen napůl při vědomí, vyškrábal se na vrcholek hromady sutin – ke štíhlému
        mladíkovi,
        který teď stál před jásajícím davem a poťouchle se usmíval.</p>
    <p>„Co se to, sakra, děje?“ zeptal se Hrúgar.</p>
    <p>„Všichni ti lidé,“ opáčil Arson a zatvářil se trochu starostlivě, „jsou dočista zmatení.
        Strašně
        moc toho ztratili, Hrúgare.
        Opustili je jejich kněží. Spálili jim katedrálu. Ruk je donutil,
        aby zavrhli svoje bohy, a všude okolo teď zuří Thurguras…“</p>
    <p>„Fakt?“ zazářila Hrúgarovi očka.</p>
    <p>„Ano. Je to jedna velká, vyjevená banda ztracenců, abych tak řekl.“</p>
    <p>Hrúgarova tvář se rozšířila ve zlomyslném úsměvu. Založil si
        ruce na prsou a přehlédl obrovský dav lidí, ozářený sluncem, které teď vysvitlo mezi mraky.
        Někde
        tam, v davu, snad přímo v lidských srdcích, uslyšel
        bubny. A kdesi daleko, za Velkým oceánem,
        za Síněmi zapomnění, za Věčnou řekou a za hranicemi prostoru
        a času, se Veliký Orphag rozesmál šíleným smíchem věčnosti.</p>
</div>
