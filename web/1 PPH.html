<h1><a href="https://pph.drdplus.info" target="_blank">I hrdinové mají svá pravidla</a></h1>

<div class="quote">
  <div class="content"> Často mne viní z toho, že mé příběhy jsou jen výplody stařecké fantazie.
    Že událo-li se to všechno někdy, pak snad leda ve světě bláhové představivosti nerozumného
    člověka, odtrženého od věcí skutečných. Smějí se a říkají, že jen blázen dnes sní o
    hrdinech, že víc než draků a mantichor je třeba bát se moru a kobylek. Vyčítají mi, že žiji
    ve snu. Možná ano. Možná je opravdu náš svět jen čísi smyšlenkou, bájným přeludem, snem. V
    takovém případě mne, prosím, nebuďte.
    <div class="author">Tarkurius, „Paměti“</div>
  </div>
</div>

<div class="introduction">
  Opravdu má smysl vyprávět tento příběh? Připomínat světu
  tajemství, na která zapomněl, mystéria, která už nikdo neprožívá?
  Koho zajímá prolitá krev, pokud netekla z jeho žil? Jsem starý,
  unavený. Budu šeptat svá slova do větru, dokud mne někdo
  neumlčí. Protože vše, co vím, je pravda. Pravda o nás, o naší
  duši. O malosti, kterou není třeba hledat, a hrdinství, vykoupeném
  vždy vysokou cenou.
  <p>Hmmm, kde začít? Možná u skřetů a Černých jezdců? Ano,
    u nich. Vždycky jsou někde skřeti nebo Černí jezdci, připravení
    vyrazit a připomenout civilizaci, že rozdíl mezi poklidným životem
    a pádem do barbarství může být v jediném máchnutí meče.
    A s nimi přichází doba, kdy si děti přestávají hrát.
  </p>

  <div class="intermezzo"></div>

  <p>„Vyrážíme?“ řekl Ruk a podíval se s očekáváním na Sarju a
    svého bratra. Oběma bylo dvanáct, o dva roky méně než jemu.
    Přesto vypadali odhodlaně a nebojácně, když mlčky přikývli a
    přikrčili se. Chvíle, kdy půjde o všechno, se přiblížila natolik, že
    si na ni mohli sáhnout rukou. Ruk zabořil prsty do hlíny valu,
    za kterým se krčili. Napjal všechny svaly, ještě jednou se nadechl
    a pak vyskočil.
  </p>

  <p>„Ááááá,“ křičel jako smyslů zbavený a téměř vzápětí se k němu
    přidaly další dva hlasy. Roztočil svůj prak, v běhu zamířil na
    nejbližšího skřeta a vystřelil. Ani se nepodíval, kam jej trefil,
    věřil své mušce a instinktům. Byla to hra, skřet nebyl skutečný,
    a proto musí být mrtvý. Dostal to přímo do oka. Jak jinak,
    skřeti vždycky umírali, jakmile je Ruk začal zasypávat střelami.
    Sarja a Tark se vrhli vstříc svým nepřátelům. Uhýbali šípům,
    které létaly po desítkách, ale jako zázrakem se jim nic nestalo.
    Vypadali jako dva šílenci stižení záchvatem, když se snažili současně
    běžet a kroutit svými těly tak, aby zůstali nezasaženi. Ruk
    nabíjel jeden kámen za druhým a skřeti se museli před náporem
    jeho střel schovat, což jim nebylo mnoho platné.
  </p>

  <p>„Tu máš, chcípni, áárch,“ křičel Tark a rozháněl se po svých
    protivnících dlouhou palicí.</p>

  <p>„Padni, zmetku,“ přizvukovala mu Sarja a svou zbraní, větví
    proměněnou v kopí, proklála dalšího skřeta. Směsice výkřiků,
    nadávek a výhružek doprovázená mohutnými švihy, body a
    přesnými střelami z praku ještě chvíli pokračovala, než Ruka,
    Sarju a Tarka hra přestala bavit.
  </p>

  <div class="intermezzo"></div>

  <p> Tehdy jsem ještě netušil, že Černí jezdci se nezjevují jen tak,
    jako zlomyslná rána osudu potkávající smolaře. V pohádkách a
    příbězích se o silách, které by je mohly ovládat, nic neříkalo.
    Jenže život mívá ve zvyku bezohledně šlapat na veškerou moudrost,
    ať už vyřčenou nebo napsanou. Strašlivé zlo ovládá ještě
    někdo strašlivější a mnohem zkaženější, byť se to na první
    pohled může zdát nemožné. A nakonec se do všeho zamíchají
    draci.</p>

  <div class="intermezzo"></div>

  <p>„Zítra bychom se mohli vydat na draka, že jo?“ řekla Sarja a
    upřela na své společníky dychtivý pohled. Čas ji ještě neopatřil
    výraznějšími znaky ženství, a tak vypadala v otrhaných kalhotách
    a volné haleně jako kluk. Tento dojem podtrhovalo několik
    menších jizev na tváři a jedna výrazná, táhnoucí se od kořene
    nosu vzhůru, ztrácející se až ve vlasech.</p>

  <p> „No jasně, proč ne,“ odvětil Ruk. Tím bylo rozhodnuto, neboť
    on měl v jejich malé partě hlavní slovo.</p>

  <p> „Skvělýýý,“ zavýskla Sarja a jen tak pro radost začala poskakovat
    jako šílená.
  </p>

  <p> Oba kluci se jejímu veselí smáli, sami se těšili, jak zítra draka
    zapíchnou, ale bylo pod jejich důstojnost to dát příliš okatě
    najevo. Přeci jen, takový drak je vážná věc. Nezabíjí se každý
    den.</p>

  <p>Tark se náhle zastavil, chytil Ruka za rameno a ukázal nalevo.
    Na okraji lesa ležel někdo na zemi. Všichni zůstali ohromeně
    stát. Už z dálky bylo vidět, že je menší než oni, ale mnohem
    mohutnější a taky pěkně divně oblečený. Halena pobitá kovovými
    cvoky mu sahala až pod kolena, v pase ji měl staženou
    nezvykle širokým opaskem, nohy byly holé a na chodidlech měl
    tenkými koženými provázky přivázány opánky. Co však přitahovalo
    oči všech tří zdaleka nejvíce, byla úplně lysá hlava. Žádné
    vlasy, žádné vousy. Jen temně rudý pramen vytékající krve.
    Nehýbal se a oči měl zavřené, pouze střídavě klesající a stoupající
    hruď je upozorňovala na to, že cizinec ještě žije.
  </p>

  <p>Když doběhli na pět kroků, bezděky se zastavili, zmatení a
    neschopní vstřebat to, co spatřili. Krev už viděli mockrát, ať už
    tekla z jejich rozbitých hlav a odřených kolenou, nebo někomu
    z vesničanů, když si při práci nedal dostatečně pozor. Tohle bylo
    ale něco jiného. Cizinec, navíc očividně ne člověk, s ošklivou
    ránou na temeni, ležící tak blízko jejich vesnice.
  </p>

  <p>„Myslíte, že umře?“ zeptal se Tark, který už nevydržel to
    napjaté ticho.</p>

  <p>„No, nevypadá moc dobře,“ mínil Ruk, zatímco si neznámého
    bedlivě prohlížel.</p>

  <p>„A neměli bysme mu nějak pomoct?“ řekla Sarja hlasem
    staženým úzkostí. Viditelně se v ní svářely strach s hlasem svědomí,
    které ji slabým hláskem nabádalo pomáhat potřebným.</p>

  <p> „Zbláznila ses? Dyť o něm nic nevíš. Co když je to léčka?
    Vzpomínáš, jak nám tvoje máma vykládala o Ulkasovi Smrtikráli?
    Taky si nedal bacha a šeredně to odskákal. Pomáhat zraněnejm
    cizincům se nevyplácí,“ rozohnil se Ruk.</p>

  <p>„Ale co když…“ začala Sarja, ale neznámý zasténal a upoutal
    na sebe jejich pozornost. Jeho mladý obličej se zkřivil bolestí,
    víčka očí se mu na třetí pokus podařilo ztěžka otevřít. Rozšířené
    panenky se zahleděly vysoko na nebe a možná až za něj, jako by
    tam hledaly oporu pro bloudící vědomí. Po dlouhé chvíli, kdy
    ani jedno z dětí napětím nedýchalo, se mu z úst slabým hlasem
    ozvala tři slova: „Jezdci, Černí jezdci.“ Pak se jeho vědomí naposledy
    zhouplo na vlnách reality, než zapadlo hluboko do snů,
    které se zdají těm, co nemají jinou možnost.</p>

  <p>„Přežije to,“ zašeptala Sarja a po obličeji jí skanula slza.
    Nevěděla, kde se v ní toto přesvědčení vzalo, ale nepochybovala
    o něm. Ruk s Tarkem ji neslyšeli.</p>

  <p>„Co to říkal? Jaký černý jezdci?“ zeptal se Tark.</p>

  <p>Otázka zůstala nezodpovězena, protože vzduch jako nůž prořízlo
    mučivé zaječení nesené z dálky.</p>

  <div class="intermezzo"></div>

  <p> S Hrúgarem byl můj osud propleten mnohem víc, než bych si
    přál a troufl předpovídat. Už první setkání bylo předzvěstí toho,
    že spolu s ním chodí věrná dvojice potíže a nepříjemnosti. Jeho
    opravdu osobitý přístup k životu a trpasličím tradicím z něj
    dělal buřiče a provokatéra, který nezván vstupoval do cizích
    životů a poté, co nenechal kámen na kameni, zase klidně odešel,
    jako by se nic důležitého nestalo. Nebyl z těch, kteří vysvětlují
    své činy nebo se za ně omlouvají.</p>

  <div class="intermezzo"></div>

  <p>Po prvním zaječení se brzy ozvaly další výkřiky a za chvíli se
    slily do jediného šíleného akordu, který rval duši z těla. Sarja,
    Ruk a Tark se rozběhli k vesnici, hnáni strachem a odvahou
    současně, protože nemohli jinak. Teď nebyl čas na pochybnosti,
    každý okamžik se vyvažoval zlatem, které žádný z nich ještě
    neviděl, ale znal jeho cenu. Stromy se kolem nich míhaly, až jim
    splynuly v jednolitou entitu, les v jeho jedinečnosti. Cítili, jak
    jim srdce buší v dětských hrudích, slyšeli, jak jejich ústa prudce
    nasávají vzduch. Únava, beznaděj, bezmoc, nic z toho neexistovalo,
    ne skutečně, ne teď. Jen oni, děsivé výkřiky a vesnice, která
    se vynořila z lesa.</p>

  <p>Na chvíli se zastavili, aby jejich mozek mohl vstřebat ten hrůzný
    obraz. Černí jezdci na černých koních, krásných a obrovských,
    projíždějící cvalem mezi chalupami. V jedné ruce otěže a v druhé
    meče, palcáty a další vražedné nástroje. Jakmile se přiblížili
    k někomu dostatečně blízko, jejich pravá paže se rozmazala prudkým
    švihnutím. K zemi vzápětí dopadlo další bezvládné tělo. Černým
    jezdcům nebylo vidět do tváře, smrt přicházela bezejmenná.
    Čelit nepřátelům, pokud jsou skuteční, je něco jiného než bojovat
    proti smyšleným představám. Ta tam byla souhra dětí. Do hlubin
    děsu se řítilo jejich odhodlání, odvaha a touha bojovat. Ze
    všeho nejvíc se jim chtělo přidat se k bezmocnému jekotu, padnout
    k zemi a plakat, dokud je bohové neodvedou pryč. Mrtvé
    či živé, jen pryč odtud, od Černých jezdců, krve, zkázy a umírání.
    Sarja klesla na kolena a provizorní kopí jí vypadlo z rukou,
    vytřeštěné oči hypnotizovaly obraz před sebou. Ruk si pro sebe
    neustále něco šeptal, snad modlitbu, na kterou si nevzpomněl už
    drahně let. Tark se zalil potem, jehož krůpěje se mísily se slzami,
    a on viděl vše rozmazaně, pokřiveně a přízračně.</p>

  <p>Najednou se nad vesnicí zatmělo, světlo pohltil velký, těžký
    oblak, který přilétl odnikud a náhle byl tu. Černí jezdci znejistěli,
    začali se ohlížet jeden po druhém. Pro Ruka to bylo už víc,
    než dokázal unést. Mohl se buď zhroutit v bezvědomí, nebo
    udělat něco šíleného. Jeho mysl, nějaký její tajný kout, si vybrala
    druhou možnost. Prak nabitý třemi kameny se roztočil nad jeho
    hlavou, svištěl si pro sebe a čekal na svou životní ránu. Ruk
    uvolnil šňůrku praku. První střela trefila nejbližšího jezdce do
    paže, druhá do hrudi a třetí zasáhla nozdry jeho koně. Ten se,
    vystrašený a zmatený, vzepjal na zadní a svého pána shodil do
    prachu a bláta. Jako mávnutím kouzelné hůlky zmizel Sarjin a
    Tarkův strach. Zůstala jen zuřivost, zběsilá, nekonečná zuřivost.
    Vrhli se na ležícího jezdce a tloukli ho hlava nehlava, bez
    odpočinku a bezmyšlenkovitě.</p>

  <p>Z černého mraku sjel blesk za ohlušujícího dunění, které umlčelo
    jekot vesničanů. Jeden z jezdců se i s koněm vzňal a začali
    hořet oslepujícím modrým ohněm. Vesnicí se znovu rozlehl křik
    a kvílení, ale nyní řvali všichni. Zbylí jezdci se dali na útěk,
    demoralizovaní a vystrašení. Ruk, překvapený vlastní odvahou,
    fascinovaně sledoval živou pochodeň, jak se vzpíná v agónii
    uprostřed vesnice. Ke svému překvapení si všiml, že všichni
    nejsou smyslů zbavení. U chalupy, co patřila otci Sarji, stála
    krásná dívka, mnohem hezčí než kdokoliv, koho kdy Ruk viděl.
    Její rysy byly klidné, téměř až nezúčastněné, jako by neslyšela
    všechen ten nářek a neviděla mrtvé a umírající. Kapka potu
    donutila Ruka mrknout, a když znovu otevřel oči, dívka byla
    pryč a zmizel i temný mrak nad vesnicí. Jen zkáza zůstala.</p>

  <p>„Hmpf,“ vyhekl námahou Tark, jak otáčel černého jezdce,
    kterého spolu se Sarjou ještě před chvílí bili. Sarjina ruka se
    chvěla, když sundávala neznámému masku z obličeje. Hned jak ji
    strhla, ucukla rukou stranou, připravená na nenadálý útok nebo
    zákeřnost. Ale nic z toho nepřišlo. Všichni tři hleděli do obličeje
    zkřiveného bolestí, který byl téměř lidský. Nebylo na něm nic
    démonického, jak očekávali. A ke všemu patřil ženě. Zmateně se
    podívali jeden na druhého. Tohle nikdo z nich nečekal, bořilo to
    všechny představy, které si vytvořili na základě příběhů a pohádek.
    Když stvůra zabíjí lidi a lidé stvůry, je všechno v pořádku,
    ale když lidé zabíjejí lidi? Poražená jezdkyně zasténala a upřela
    na ně oči. Byly bledě modré, plné strachu. Ne bezcitné a kruté.
    Ještě před chvílí měli všichni tři touhu zabít svého nepřítele,
    pomstít se za vše, co spáchal spolu s ostatními Černými jezdci.
    Teď už to nebylo myslitelné. Svět se pro ně změnil, hranice
    toho, co je a není možné, se posunuly daleko za obzor jejich
    někdejšího poznání.</p>

  <p>„Proč?“ zeptal se Tark. Nečekal odpověď, mluvilo z něj
    zoufalství, které nedokázalo pochopit ten masakr. Žena se mu
    chvíli dívala do očí, ale pak je sklopila. Nechtěla nebo nemohla
    odpovědět.</p>

  <p>Každý příběh nějak začíná a nejinak je to u toho mého. Ale
    kdo se prosil o takový, který začíná smrtí? Proč jsem se musel
    vydat na cestu a do prachu vtiskávat na podrážkách krev vlastních
    příbuzných?</p>
</div>

<h3>Každý svět má své zákony</h3>
<div class="quote">
  <div class="content">
    <p>Stejně jako všechny příběhy, i ten můj byl upředen ze složité
      sítě vzájemně propletených okolností, šťastných i tragických.
      Často jen jediný pohyb mohl rozhodnout o našich osudech.
      Pohyb kamene, vymrštěného z Rukova praku. Pohnutí
      v našich srdcích, které nám zabránilo zabít Finin, Černou
      jezdkyni. A tisíceré pohyby jejího meče, z nichž mnohé nám
      později v divočině zachránily život.</p>

    <p>O mnoho let později, když jsem stál na bitevním poli a
      válčil proti temným silám Thurgurasu, jsem měl pocit, že
      rozhoduji o osudu světa. Teď vím, že se o něm znovu a znovu
      rozhoduje v každém okamžiku.</p>

    <div class="author">Tarkurius, „Paměti“</div>
  </div>
</div>

<h4>Stvoření hrdiny</h4>
<div class="quote">
  <div class="content">Ctnostní hrdinové? Pche! Myslíte, že když se umíte ohánět
    mečem, udělá to z vás lepšího člověka? Nebo že snad magie
    umí odstranit charakterový vady? Kdepak, holenkové. Všichni
    ti udatní bojovníci a mágové, co je znáte ze slavnejch podobizen,
    všechno to byly osoby jako vy nebo já. Pár jsem jich znal.
    Pili, hřešili, hádali se, báli se. Měli city. A hemeroidy…
    <span class="author">Hrúgar, kněz Orphagův</span>
  </div>
</div>

<div class="introduction">
  Oheň tiše plápolal, praskající jiskry připomínaly roztančené
  světlušky. Děti spaly – Sarja, Ruk i Tark. Uplynul teprve den
  od doby, kdy je Hrúgar odvedl od jejich zpustošených domovů,
  od mrtvých těl jejich rodičů a přátel. Čekalo je dlouhé bloudění
  divočinou, hádky a rozkoly. To však bylo před nimi – teď a tady
  byl jen klidný, bezesný spánek.
  <p>„Podívej se na ně,“ šeptal Hrúgar mladé válečnici, která se
    opírala o mohutný kmen stromu po jeho boku. „Jak nemluvňata.
    A za nějakejch dvacet, třicet let budou tihle frackové rozhodovat
    o osudu světa.“</p>

  <p>Finin pozvedla obočí. Byl to od ní projev krajní zvědavosti.</p>

  <p>„Můj Pán, Veliký Orphag mi to vyjevil,“ usmál se na ni spiklenecky
    Hrúgar. „Ve snu. Abys věděla, blíží se konec světa. Měli
    by sebou hodit.“</p>

  <p>Děti spokojeně oddechovaly. Finin se klížila víčka už jen
    z pohledu na ně.</p>

  <p>„Hodně se změní,“ pokračoval trpasličí kněz ospale. „Budou
    moudrý, silný, rychlý… brzy se rozhodne, kdo čím bude…“</p>

  <p>Netušil, kdy přesně usnul. Té noci mu však Veliký Orphag
    vyjevil, že už je rozhodnuto.</p>
</div>

<h4>Rozchod</h4>

<div class="introduction">
  „Šílenec,“ mumlal Ruk už snad posté, „blázen. Jestli někde
  sám zkape, moje vina to nebude…“
  <p>Co je po ošklivé hádce opustil jeho bratr Tark, byl čím dál tím
    nedůtklivější.</p>

  <p>Hrúgar se náhle zastavil a otočil se na něj, až do něj hartusící
    chlapec málem vrazil. „Tak aby bylo jasno, mladej,“ osopil se
    na Ruka, „tvůj bratr nás neopustil, protože by byl šílenec. Je
    to zvláštní, ale neodešel dokonce ani proto, že bys byl blázen
    ty. Už když jsem vás poprvý uviděl, bylo mi jasný, že se vaše
    cesty rozejdou. Stejně jako brzy cesty nás všech,“ dodal a blýskl
    pohledem po zaražené Sarje.</p>

  <p>„Promiň,“ ušklíbl se Ruk sarkasticky. Trpasličí kněz už v něm
    dávno nevzbuzoval tu úctu co předtím. „Já zapomněl, že všechno
    je řízený shora. To tvůj bůh, veliký Orphag, se nejspíš postaral
    o jeho odchod…“</p>

  <p>„Nemusel,“ opáčil trpaslík. „Jste zkrátka každej jinej. Tarka
    jeho vlohy přinutily sledovat cestu, kterou my ostatní neviděli
    – jistě ho zavede za poznáním toho, co tak hledá. I tebe brzo to
    tvý grobiánský prospěchářství přinutí hledat parťáky, co by tě
    naučili využít tvejch už tak dost rychlejch reflexů líp než my.
    A ona,“ pokývl směrem k Sarje, „nevšim sis, jak ona je jiná?“</p>

  <p>Ruk se otočil na kamarádku, nenápadně postávající ve stínu
    stromu. Vůbec je nevnímala, poslouchala šumění listí v korunách.
    „Asi bude pršet,“ zamumlala, když zjistila, že se na ni dívají.</p>

  <p>Obloha byla jasně modrá, bez mráčku. Vál vlahý větřík.</p>

  <p>„Vsadím se, že bude,“ přikývl vážně Hrúgar.</p>
</div>

<h3>Mistr a žák</h3>
<div class="introduction">
  <p>Tark klopýtal tmou. Hlavu měl ještě horkou, rozpálenou od zuřivé hádky. Její útržky mu
    stále zněly v mysli. Odmalička s bratrem soupeřili, popichovali se a pokoušeli se jeden nad
    druhým vyniknout. Ale nikdy to neskončilo takto. A Sarja, Sarja se vždycky snažila zůstat
    neutrální. Měla je ráda oba, nestranila žádnému. Jenže tentokrát ne. Ach, Sarjo, jak jsi mi
    to mohla udělat? Já, já jsem ti chtěl dát své srdce. Tarkovi šlehaly větve do tváře, ale
    jemu to nevadilo. Vlastně to bylo příjemné, trestal tím sám sebe.</p>
  <p>A ostatní? Hrúgar a Finin? Nepřišli mu na pomoc, nezastali se ho. Nechali je hádat se a říct
    ho tu osudnou větu. Ne, on je nepotřebuje. Nepotřebuje nikoho. Vystačí si sám. Vždyť jsou
    všichni do jednoho tak přízemní. Intelekt a vědění, nic víc nepotřebuje. Najde cestu, jak
    dokázat, že měl pravdu a ostatní ne. Naučí se umění, které mu odkryje všechny pravdy.
    Tarkurius o tom byl přesvědčen. Ale ani to mu nepomáhalo vyrovnat se s hořkostí, která mu
    teď kolovala tělem.</p>
</div>
<img src="images/pph/42b.png" class="float-right">
<div class="introduction">
  Tark se prodíral trnitými keři. Jeho šaty byly potrhané,
  ruce a nohy rozdrásané do krve. „Neměl jsem opouštět
  ostatní,“ mumlal si neustále pro sebe, „neměl jsem opouštět
  Ruka…“
  <p>Špatně došlápl a nohou mu projela palčivá bolest. Zakopl,
    zřítil se na rozbahněnou stezku a zůstal ležet. Byl k smrti
    vyčerpaný.</p>
  <p>Vše, co následovalo, byl jen zvláštní sen. Musel to být
    sen.</p>
  <br>
  <p>Vznášel se. Prostor, kterým proplouval, nepřipomínal nic,
    co kdy viděl. Vlastně…</p>
  <p>Vlastně neviděl vůbec. Neměl oči. Neměl ani tělo.</p>
  <p>Zpanikařil. Obklopovala ho šedá prázdnota, ze které se
    vynořovaly zvláštní, nepopsatelné tvary. Řítil se tou beztvarou
    šedí, míjeje pokřivené obrazy – snad vlastních vzpomínek.</p>
  <p>Neměl ústa, přesto musel křičet. Jediné slovo.</p>
  <p>To slovo znělo „<span style="font-style: italic">pomoc</span>“.</p>
  <br>
  <p>Probudila ho příjemná vůně, kterou nedokázal dost dobře
    popsat. Otevřel oči a zamžoural do tmy.</p>
  <p>Ležel na čistém lůžku, přikryt jemnou pokrývkou. Zšeřelou
    místnost okolo něj osvětlovaly jen dvě svíce posazené na podivných,
    pokroucených stojanech. Shora na něj shlížela vrásčitá
    tvář bělovlasého muže.</p>
  <p>„Kde… kde to jsem?“ zamumlal Tark.</p>
  <p>„Ve Wjalinoru,“ usmál se na něj stařec.</p>
  <p>„A… jak jsem se sem dostal?“</p>
  <p>„Našel jsme tě, jak se potloukáš sférami,“ odvětil klidně stařec.
    „To je na tvůj věk výjimečná schopnost, chlapče. Potřebuješ
    výcvik.“</p>
  <p>„A kdo jste vy?“ nechápal stále Tark.</p>
  <p>„Jmenuji se Janus. Jsem… budu tvým mistrem.“</p>
</div>

<div class="introduction">
  Tark se fascinovaně rozhlížel po místnosti. Kancelář mistra
  Januse byla vskutku impozantní – chlapec se nestačil divit všem
  těm komplikovaným astrologickým mapám, vycpaným zvířatům
  a průzračným křivulím, které ho obklopovaly. Ve světle
  dvou černých svíček se na zdech rozehrávala záhadná, mihotavá
  hra stínů. Ve vzduchu bylo cítit kadidlo.
  <p>„Tak ty ses rozhodl, hochu,“ odměřoval Janus každé slovo,
    „rozhodl ses vstoupit do sfér? Jsi si jist že víš – nebo alespoň
    tušíš, neboť vědět to ještě nemůžeš – že tušíš, co tě v takovém
    prostoru může čekat?“</p>

  <p>Tark váhal. Sledoval mistrovu tvář. Už nějakou dobu pozoroval
    zvláštní úkaz – když se na něj díval dost dlouho, starcův
    obličej jako by se rozpíjel a měnil. To bylo tím matným světlem.
    Určitě.</p>

  <p>„Slyšel jsem,“ začal nejistě, „tedy tušil jsem, že… že ve sférách
    žijí démoni. Že pokoušejí lidskou duši… nabízejí nepředstavitelná
    bohatství a slasti, jen aby ji získali…“</p>

  <p>Stařec se kašlavě rozesmál. Připomínal v tu chvíli vycpaného
    krokodýla, který mu ležel po boku. „Milý chlapče,“ promluvil
    přes slzy smíchu, „to poslední, co by se ti mohlo stát, je, že by
    ti za tvoji duši někdo něco nabízel…“</p>
</div>

<h3>Hra o život</h3>
<div class="quote content">
  <p>Jasně, že naše životy řídí Vyšší moc, Osud, Předurčení.
    Pro mě za mě. Člověk se jenom musí naučit rozlišovat mezi
    Vyšší mocí a Blbou náhodou.</p>
  <div class="author">Hrúgar, kněz Orphagův</div>
</div>

<img src="images/pph/54.png" class="long-image float-right">

<div class="introduction">
  Slunce se klonilo k západu, obloha brzy začne rudnout. To
  je doba, kdy Orphag naslouchá svým věrným. Hrúgar se začal
  poohlížet po místě, kde by se mohli utábořit. Po chvíli se obrátil
  k Finin a ukázal na skálu u cesty: „Přespíme tady.“
  <p>Oheň praskal a Hrúgar střídavě hleděl do plamenů a na oblohu.
    Jejich barvy se začaly čím dál více podobat. Hrúgarovo vědomí se
    pomalu ztrácelo, rozpité mezi sny a vidinami. Orphag ho zval do
    své říše a jeho věrný kněz šel. Pokaždé tu bylo něco nového, čeho
    si dříve nevšiml nebo nemohl všimnout. Hrúgar se ocitl v bezčasé
    krajině. Orphag měl tentokrát ještě další hosty. Hrúgar se trochu
    zamračil, raději by byl sám. Dodávalo mu to pocit důležitosti
    a výjimečnosti. Rozpačitým krokem se blížil k té společnosti.
    Byla opravdu podivná a zvláštní – postava tvořená obrovským
    klubkem hadů, zářící duch, žena-matka s vulgárně zdůrazněným
    poprsím a břichem, lovec se třemi hlavami – sokolí, tygří a žraločí.
    Hrúgar si najednou připadal obyčejně a nevýrazně.</p>

  <p>„Vítej, Hrúgare,“ promluvil na něj z ničeho nic Orphag. Bylo
    mu podobné zjevit se odnikud a v okamžik, kdy to člověk nejméně
    čekal. „Čekají mě nějaké naléhavé záležitosti, které nemohu
    odkládat, ale bohužel jsem si zrovna pozval pár přátel,“ pokračoval
    bodře a položil svou svalnatou ruku na Hrúgarova ramena.
    „Potřebuji, abys je zabavil, dokud se nevrátím. Nevypadají nijak
    zvlášť přívětivě, ale zdání klame. Máme rozehranou jednu hru,
    tak kdybys ji na chvíli vzal za mě.“ Než stačil Hrúgar cokoliv
    říct, byl Orphag pryč. Trpaslík pomalu došel k pětihrannému
    stolu a usedl na prázdné místo. Zrakem přelétl po všech přísedících.
    Klubko hadů na něj přívětivě zasyčelo.</p>

  <p>„Tak hrajeme,“ řekla žena-matka a její hlas byl hlasem plačícího
    dítěte.</p>

  <p>„Ale já neznám pravidla,“ namítl Hrúgar.</p>

  <p>„Nevadí, posssnáššš je při hře,“ zasyčelo klubko hadů.</p>

  <p>„Tady je tvá figura,“ podal mu tříhlavý lovec ženu s mečem.
    Hrúgar se na ni pozorně podíval. Vypadala úplně jako Finin. „Já
    si vezmu pro začátek smečku hraničářů s elfy a jednoho toulavého
    medvěda,“ pokračoval lovec. Z klubka hadů se oddělilo
    několik těl a jedovými zuby uchopily figury skřetí hordy. Zářivý
    duch na chvíli potemněl a na plánu se zjevilo několik bojovníků
    v oslnivém brnění. Žena-matka se vysmrkala do dlaní a ze svého
    hlenu uhnětla několik prapodivných bahenních bytostí.</p>

  <p>„Můžeme začít,“ usmál se lovec svou tygří hlavou a ukázal tak
    všem své obrovské tesáky.</p>

  <p>Na desku na stole každý položil své figury. Hrúgar se držel
    v rohu, chtěl napřed sledovat ostatní a zjistit o hře co nejvíce.
    Nesmí přece zklamat Orphaga nějakou potupnou prohrou. Jenže
    baheňáci ženy-matky šli jeho Finin od začátku po krku. Hrúgar
    před ní nejprve utíkal, ale nakonec byl zahnán do kouta. S několika
    menšími šrámy však střet vyhrál. Mezitím klubko hadů napadalo
    každého, kdo byl v jeho dosahu. Zářící s lovcem ho po chvíli
    sevřeli a rozdrtili společnými silami. Oba však měli také citelné
    ztráty. Na plánu se začaly objevovat další figury. Hrúgar dostal
    zlodějíčka, který jako by Rukovi z oka vypadl, a pak nějakého
    podivného muže v hábitu. Teprve když se na něj pozorně podíval,
    zjistil, že je to Tark. Ostatní ovládali čím dál větší oddíly.
    Na plán vpochodovali lučištníci, rytířská jízda, obři, kentauři a
    goblini. Klubko hadů mělo dokonce jednoho draka, který právě
    masakroval rostlinné bytosti ženy-matky. Uprostřed plánu se
    vytvořila podivná prázdnota, a kdokoliv se k ní přiblížil, byl ztracen.
    Za chvíli se na hrací desce začaly objevovat figury, které
    nikdo neovládal, a útočily na každého. Hrúgar v tu dobu bojoval
    po boku zářícího a lovce, žena-matka útočila na vlastní pěst a
    klubko hadů stále vedlo svou zmatenou válku s každým, kdo se
    mu znelíbil. Právě v okamžiku, kdy byl Ruk těžce raněn, se vrátil
    Orphag. Pokynul Hrúgarovi, aby mu uvolnil místo, a zasedl ke
    hře. Bedlivým zrakem prozkoumal situaci, věnoval svému knězi
    jeden úsměv a pak ho propustil. Bezčasá krajina i ti divní tvorové
    se svou hrou začali stékat kamsi dolů, do prázdna.</p>

  <p>Hrúgar zamrkal. Plameny byly stále oranžovorudé, ale obloha
    se už černala. Finin právě přikládala do ohně další větve.</p>

  <p>„Potrhlé hry bohů,“ zamumlal si pro sebe Hrúgar a začal se
    hrabat v tlumoku, aby našel něco k snědku.</p>
</div>

<h3>Thurguras pokračuje</h3>

<div class="introduction">
  Rúga se dívala do rozbahněných jam pod sebou. Necelá stovka
  skřetích vojáků, jejích vojáků, se dole zabíjela, aby se udržela
  v kondici. Zatraceně, kdy už dojdou ty rozkazy. Ještě měsíc,
  možná měsíc a půl, a může se na misi vydat sama. Rúga potlačila
  lítost a depresi, které se jí roztahovaly ve vědomí. Její výraz
  ztvrdl v masce nelítostné velitelky a znovu bedlivě pozorovala
  své svěřence.
  <p>Nejprve ji upoutal Tuth. Hromotluk, samý sval, nápadný za
    každých okolností. Jeho taktika byla prostá. Našel si bezpečné
    místo, kde měl krytá záda a vyčkával. V pravé ruce držel dva
    kameny, kdyby se někdo přiblížil. Byl ve střehu, ale všichni si
    dávali velký pozor, aby se od něj drželi dál. Neměl nijak zvlášť
    přesnou mušku, ale když se trefil, kámen dokázal zlomit i stehenní
    kost.</p>

  <p>Rúginy oči chvíli těkaly po jamách a pak si všimly Urgy.
    Výborný voják, pohyblivý, chytrý, pohotový. Utíkal ze stínu do
    stínu, nikde nezůstával dlouho. Během okamžiku byl schopen
    vyhodnotit situaci a přesunout se na místo, kde bylo nejméně
    soupeřů. Pořád ho měl někdo na očích, stále o něm ostatní věděli.
    Někteří. Ale jakmile začali znamenat pro Urgu nebezpečí,
    rychle zmizel někam jinam a ještě je nahnal do rukou ostatních.
    Ne, Urgu nebylo dobré mít za soupeře.</p>

  <p>Kde je Smura, napadlo náhle Rúgu. Uvědomila si, že jej
    za celou dobu dnešního výcviku neviděla. Přece ho nemohli
    sejmout. Uměl se každému ztratit před očima a schovat se tak,
    že by ho nikdo nenašel. Pak jí zrak utkvěl na podivné hroudě
    bláta, téměř uprostřed největší z jam. Rúga se musela pousmát.
    Chytré, velice chytré a mistrné. Ona byla schopna Smuru najít,
    ale jen proto, že měla klid a nemusela se strachovat o svůj
    život. Ostatní v jamách kolem něj pobíhali, bili se, ale nikdo si
    jej nevšiml.</p>

  <p>Řev a třeskot zbraní upozornil Rúgu, že někde právě došlo
    k větší potyčce. Určitě tam musí být Sarr a Ymbra, bez nich
    se žádná rvačka neobešla. A opravdu, obě skřetí dvojčata stála
    zády k sobě, kolem sebe kruh rozzuřených protivníků. Bylo jich
    snad deset a vypadali, že vidí rudě. Jen pár vteřin kolem dvojčat
    kroužili, než vyrazili do útoku. I to stačilo, aby si vyslechli několik
    šťavnatých nadávek. To byla Sarrova a Ymbřina nejsilnější
    zbraň. Vyprovokovat protivníka, zatemnit mu mysl. Zuřivost
    přehlušila výcvik, zlost zadusila zkušenost. Následná vřava byla
    nepřehledná, ale ani na chvíli nebylo pochyb, kdo vyhrává. Nože
    dvojčat se míhaly vzduchem a nechávaly za sebou krvavé šrámy.</p>

  <p>Rozkazy, ať už zatraceně přijdou ty rozkazy, klela v duchu
    Rúga a mechanicky počítala další mrtvé.</p>
</div>

<h4>Rozkazy</h4>
<div class="quote">
  <div class="content">
    Po třikrát devět dní ji obři kovali v Ohnivých jeskyních a v krvi třikráte devíti elfských
    čarodějů ji kalili, než ji předali Skúrgovi. „Teď zaplať, jak bylo smluveno,“ řekli. A Skúrg
    se zasmál, mávl šavlí a obrům rázem hlavy samy spadly z ramen.
    <span class="author">část skřetí legendy</span>
  </div>
</div>
<div class="introduction">
  Temné stíny skřetů se plížily nocí spícího lesa. Nedělaly hluk, neupozorňovaly na sebe víc než
  jakýkoliv jiný
  predátor. Předsebou měly svou kořist, cíl, na který čekaly dlouhé týdny. Jejich hlad byl veliký.
  <p>Elfí vesnice snila a dýchala pravidelně. Nebylo čeho se bát, problémy vnějšího světa byly
    odděleny hradbou lesa.
    Venku možná zuřila válka a svět stál nad propastí, tady však byl klid. Ospalá stráž hleděla
    na hvězdy a nechala
    se unášet představami. Skřetí nože zahlédla v posledním okamžiku, kdy nezadržitelně mířily k
    jejímu krku. Ozvalo
    se jen krátké, přidušené zachroptění. Stačilo však, aby zničilo klid a vyburcovalo vesnici
    ze spánku. Cáry snů trhaly skřetí stíny, vražedné stroje naučené zabíjet. Rychle,
    spolehlivě,
    bez zbytečných fines. Temná noc se zbarvila do krvava, hvězdy zrudly. Rozespalí elfové se
    snažili pochopit, co se děje. Probudili se do hrůzného snu, strašlivé skutečnosti. První z
    nich se chopili zbraní, ale na koho útočit? Všude byla jen tma. Světlo. Je třeba zapálit
    ohně.</p>

  <p>Stíny skřetů se míhaly vesnicí, nepoznané a smrtící. Nenechávaly za sebou umírající, jen
    mrtvé. Nikdo nenaříkal,
    nikdo nesténal. Měli jen malou chvíli, aby otevřeli ústa, ale zvuk z nichuž nevyšel. Elfové
    začali
    pokřikovat jeden na druhého. Snění a spánek už zmizel hluboko v lese. Vzňaly se první
    pochodně, rozhořely se ohně.
    Noc nyní zářila smrtí a rubínem. Skřetí stíny zmizely za hranicí světla, ztratily se stejně
    neslyšně jako
    přišly. Neutekly ale daleko. Za chvíli začal ozářenou vesnici zasypávat déšť otrávených
    šipek. Přilétaly odevšad,
    malé, nepostřehnutelné mušky. Obtížný hmyz, který kousne jen jednou. Elfové s pochodněmi se
    k zemi skáceli jako
    první. Po nich následovali všichni, kteří včas neutekli z blízkosti ohňů. Hrůza převzala
    vládu nad vesnicí.
    Elfové začali ječet, nesmyslně a nesrozumitelně. Chvíli poté se rozeběhli. Bylo jim jedno
    kam, utíkali
    pryč, daleko od toho děsu.</p>

  <p>Skřetí stíny už na ně čekaly. Zbraně připravené, svaly napjaté. Byly jako neviditelná síť
    lapající elfí duše.
    Slyšely jejich křik, byl pro ně jako maják za temné noci. Nikdo jim neunikl, žádný elf
    nepřežil. Masakr ve
    Fingalonu začal.</p>
</div>

<h4>Změna plánu</h4>
<div class="introduction">
  <p>„Zatraceně,“ zaklela Rúga, když konečně popadla dech. Podívala
    se napravo a nalevo, aby zjistila, kolik mužů z jejího oddílu
    přežilo. Sedm. Ty svině dostali už patnáct mých vojáků. Rúga
    si musela ulevit dalšími nadávkami. Jenže to ještě neskončilo.
    Teď jsou na chvíli v bezpečí, ale hraničáři i s elfounama se
    k nim brzy připlíží a celá tahle slavná výprava skončí. Je třeba
    se rozhodnout, jednat. Hned. Rúga mávla rukou a zbytek oddílu
    se kolem ní semkl.</p>
  <p>„Máte půl minuty na to, abyste se vydýchali,“ začala, „pak
    zdrháme dál. Urgo, Ymbra, Sarr a Drum vlevo, Tuth, Smura,
    Filgú a já vpravo. Snažte se mít pořád za zády stromy, kličkujte,
    měňte směr a rytmus. Nesmíte vědět o dalším kroku ani vy
    sami, je to jasné?“</p>
  <p>„Jasné, kapitánko,“ zamumlali vojáci. Zbývalo deset vteřin.
    Rúga každému z nich věnovala delší pohled. Nevěřili, že se
    z toho dostanou. Ani jeden z nich. Neměla jim to za zlé. Sama
    už viděla, jak se na ni smrt sápe.</p>
  <p>„Teď!“</p>
  <p>Všichni se jako jeden muž rozběhli. Speciální jednotka, cvičená
    v těch nejdrsnějších podmínkách. Nikdo nebyl lepší než oni.
    Alespoň si to vždycky mysleli. Uběhli sotva dvacet sáhů, když se
    vzduch rozechvěl známou melodií. Takto zpívá smrt, pomyslela
    si Rúga. Tětivy zadrnčely a vyslaly salvu šípů. Snad pět nebo šest
    proletělo Rúze těsně kolem hlavy. To přeci není možné, kolik
    těch bastardů je? Zrychlila už tak ďábelské tempo běhu. Ostatní
    z její skupiny za ní začali zaostávat. Znovu se ozvaly tětivy a
    svist letících šípů. Jen dva nebo tři proletěly kolem Rúgy. Začínala
    věřit, že to dokáže. Nohy ani zbytek těla už necítila, všechna
    únava a bolest zůstaly někde daleko. Jeden šíp se zabodl do stromu,
    kolem kterého právě probíhala. Už jsem téměř v bezpečí. Ani
    rychlonozí elfouni nedokážou běžet tak jako skřetí vojáci. Rúgu
    ovládla euforie. Vyhraje, nakonec přece vyhraje. Rychle otočila
    hlavu doleva, aby zjistila, jestli utekl i někdo další. Neviděla
    nikoho. Znovu se podívala před sebe a celé její zorné pole rychle
    vyplnil strom. Tupý náraz ji srazil k zemi. Ztratila vědomí. Ještě
    ani nestačila bezvládně rozhodit rukama, a už se do ní začaly
    zabodávat první šípy. Za chvíli vypadala jako jehelníček.</p>
</div>

<h4>Sčítání živých</h4>

<div class="introduction">
  Zlato Thurgurasu má ďábelský lesk. Podmaní si každého.
  <p>„Kolik vesnic?“ zeptala se elfka s překrásnou tváří.
    Její výraz byl smutný, ale hlas zněl rozhodně.</p>

  <p>„Sedm,“ odpověděla Sarja. „Všude to bylo stejné. Rychlý přepad
    v noci. Neměli nejmenší šanci.“</p>

  <p>Elfka pokývala hlavou. Rozhlédla se kolem sebe. Hraničáři a
    její příbuzní pohřbívali mrtvé. Nebylo nikoho, komu by mohli
    pomoci. Útočníci odvedli svou práci dokonale.</p>

  <p>„Přežil někdo?“ zeptala se a odtrhla oči od okolní zkázy.</p>

  <p>„Ne,“ zavrtěla Sarja hlavou. „Jeden lovec z Dwinu ještě žil,
    když do jeho vesnice dorazili naši. Umíral na silnou otravu. Stačil
    nám jen říct, že to byli skřeti, nic víc.“</p>

  <p>„Skřeti,“ zopakovala elfka a obličej se jí stáhl do grimasy
    odporu a pohrdání. Co tady ty zrůdy jenom pohledávaly? Proč
    přišli do elfích lesů? Naše spory jsou už dávno minulostí, naše
    území teď dělí stovky mil.</p>

  <p>„Podle všeho se žádnému skřetovi nepodařilo utéct z Fingalonu.
    Dostali jsme je všechny. Skoro to vypadá, jako by to bylo
    sebevražedné komando, které mělo za úkol napáchat co nejvíc
    škod,“ řekla Sarja. Elfka pozorně poslouchala. Na celém tom
    útoku bylo něco velmi podivného. Skřeti neloupili, nedrancovali.
    Všechno bylo tak nesmyslné.</p>

  <p>„Přicházejí zprávy z různých krajů, že i tam došlo k nepokojům
    a nevysvětlitelným útokům. Divoká zvířata, pronárody,
    barbarské kmeny, všichni jsou náhle lační krve. Jako by se nějaký
    podivný neklid šířil zemí,“ pokračovala Sarja. „Snad bude Matka
    vědět víc.“</p>

  <p>Oči elfky hleděly do prázdna, zdálo se, že Sarju ani nevnímá.
    Pak se náhle vrátila do přítomnosti a zeptala se: „Našli jste
    něco u skřetů? Zprávu, mapu, cokoliv, co by nám pomohlo tohle
    všechno pochopit?“</p>

  <p>„Jenom tohle,“ řekla Sarja a podala elfce velkou zlatou minci.
    V odpoledním slunci se třpytila a vábila ďábelským leskem.</p>
</div>

<h4>Za svítání</h4>

<div class="introduction">
  Z tábora se ozýval ruch, směsice řeči, náhodných zvuků a
  praskání hořícího dřeva. Byl ovšem tišší než obvykle, uvědomila
  si Finin. Všichni tuší, že nás ti vrahové sledují a že nás dohánějí.
  Místo pro táboření vybrala Sarja a vybrala jej moc dobře.
  Bylo to takový ďolík v lese, přes dvacet sáhů široký, krytý ze
  všech stran mírným valem. Snad tu kdysi dávno stávalo nějaké
  hradisko, ale teď to byla jen terénní nerovnost uprostřed lesa.
  Ohně zářily do okolí jen málo, Sarja s Rukem a jedním z osadníků
  je zastínili ze stran, kde to nedokázal udělat val.
  <p>Dohromady bylo v táboře něco málo přes čtyřicet lidí. Kromě
    Finin, Sarji, Ruka a Hrúgara se jednalo spíše o méně zkušené
    lidi, kteří procházeli divočinou poprvé. Patřili k velké osadnické
    karavaně mířící na sever, k Tremjanu a dál do plání, až k úpatí
    Dujav. Před třemi dny se asi stovka z nich opozdila, čehož
    využila potulující se banda skřetů, goblinů a desperátů. Střet
    to byl velmi nerovný, kdo se nespasil útěkem, toho bandité bez
    milosti zabili. Finin a ostatní je našli před dvěma dny, bloudící a
    vystrašené k smrti. Od té doby s nimi utíkají a snaží se dohnat
    karavanu.</p>
  <p>Od jednoho ohně se zvedla menší postava, došla k Finin a
    sedla si vedle ní. Byl to Hrúgar, trpasličí kněz a renegát.</p>
  <p>„Jak na tom jsou?“ zeptala se Finin.</p>
  <p>„Ne moc dobře. Každému zemřel nejmíň jeden z příbuzných.
    Dost často to byly děti,“ odpověděl Hrúgar.</p>
  <p>„A vydrží to? Dokážou zítra ještě jít?“</p>
  <p>„Hmmm, snad ano,“ řekl Hrúgar, „poprosil jsem Orphaga,
    aby jim dal alespoň klidný spánek. Někteří už usnuli.“</p>
  <p>Finin se zaposlouchala do zvuků z okolí a opravdu uslyšela
    několik pravidelných oddechování. Hovor se vytrácel, jednotlivé
    hlasy umlkaly.</p>
  <p>„Přijdou dnes v noci?“ řekl Hrúgar do rostoucího ticha.</p>
  <p>Finin se rozhlédla do tmy. Všechno bylo v pořádku, les se choval
    tak, jak měl. Ale někde na pozadí, mimo dosah jejích smyslů,
    cítila přítomnost něčeho cizího. Mohlo to být cokoliv, ale Finin
    věděla, že to budou pronásledovatelé.</p>
  <p>„Přijdou,“ pokývala hlavou. „Bude jim trvat nejméně půl
    noci, než se dostanou až k nám a ještě nějakou chvíli, než se
    rozhodnou, zda mají zaútočit. Ale nakonec to udělají. Zrovna
    začne svítat.“</p>
  <p>Hrúgar se nejdříve podíval na Finin a pak projel očima temný
    les. On sám neviděl nic. Dřívější zkušenost mu však říkala, že
    se vyplatí Finin věřit. Zvedl se a šel říct o všem Sarje a Rukovi.
    Poté si ještě promluvil s Orphagem, obětoval mu a na jeho radu
    usnul. Zdálo se mu, že utíká lesem a pronásleduje ho tlupa goblinů.
    Chvílemi se zastavoval a křičel na ně obscénní nadávky. Jejich
    velitel po něm třikrát hodil kopí a ani jednou se netrefil. Ať se
    goblini snažili sebevíc, Hrúgar byl rychlejší. Pak najednou vběhl
    do tábora, kde spali osadníci, a začal křičet: „Útok! Útok!“</p>
  <p>„Útóók,“ rozléhal se Fininin hlas táborem. Hrúgar byl v mžiku
    na nohou a uviděl, že je bandité skutečně našli a zaútočili. Na
    východě zrovna začínalo svítat.</p>
</div>

<h4>Po boji</h4>
<div class="introduction">
  <p>Seděli v hostinci už několik hodin. Za tu dobu do sebe stihl
    Hrúgar nalít nejmíň deset korbelů piva a všechny argumenty o
    tom, že by si už neměl objednávat další, odmítal rozmáchlými
    gesty a říháním.</p>
  <p>„Celý den byl mizerný, tak ať aspoň ten zbytek za něco stojí.
    Hospodo, ještě jeden škopek,“ zaburácel jeho hlas. Místní byli,
    zdálo se, na podobné situace zvyklí z dřívějška, a tak mu nevěnovali
    žádnou pozornost. Úslužný hostinský za chvíli přiběhl
    s dalším korbelem piva a postavil jej před holohlavého trpaslíka.</p>
  <p>„Bude si společnost ještě něco přát?“ obrátil se k ostatním. Ti
    jen nepřítomně potřásli hlavou a nechali hostinského odejít.</p>
  <p>Hrúgar si zhluboka napil a pak přišlo to nejhorší. „Mně se
    chce zpívat,“ prohlásil. Ruk, Sarja, a dokonce i Finin zbledli.</p>
  <p>„Hrúgare, prosím, ne,“ snažil se ho zastavit Ruk, ale to už
    trpaslík neohrabaně lezl na stůl. Když se mu to po chvíli podařilo,
    shýbl se pro svůj korbel a spustil. Zvuk, který se místností
    rozlehl, lze jen stěží popsat. Snad ti, co slyšeli volání harpyje
    nebo skřeky mučených, si mohou trochu představit Hrúgarův
    zpěv. Ti, co si stihli zakrýt uši, na tom byli dobře. Někteří
    z ostatních náhle vystřízlivěli a snažili se co nejrychleji se dostat
    z hostince ven. Jiní upadli do kómatu. Tohle už jejich otupený
    mozek nedokázal zvládnout.</p>
  <p>Místní byli otrlí lidé, ale Hrúgarův zpěv byl příliš i na ně.</p>
</div>

<h3>Nejvyšší kruhy</h3>

<div class="introduction">
  <div>„To víno je excelentní, můj pane,“ řekl stařec a třesoucí se rukou si pomalu donesl pohár
    až k ústům. „Ostatně jako vše měřeno zrakem mého věku. Nikdy nevíte, zda tento okamžik není
    váš poslední.“
  </div>
  <p>„Myslím, že rozumím,“ odpověděl král. „Říká se o vás, že žijete s démony a že jste s nimi
    uzavřel celou řadu smluv. Jen mé dobré vychování nedovolí mé zvědavosti, abych se zeptal,
    zda je to pravda.“ Na tváři se mu objevil lišácký úsměv.</p>
  <p>„Každý máme své démony, můj pane,“ oplatil mu úsměv stařec. „Já mám to štěstí, nebo tu smůlu,
    že žiji dost dlouho na to, abych jich potkal opravdu velké množství. Dokonce i tady ke mně
    někteří promlouvají.“</p>
  <p>Král na něj pohlédl se směsicí podezíravosti a strachu. Jeho poradní místnost byla jednou z
    nejlépe magicky odstíněných v celém království a možná i na světě. Sem podle ujištění
    dvorních theurgů astrální svět neměl proniknout.</p>
  <p>„O-ehm, opravdu tu s vámi jsou démoni?“ zeptal se král. Z věcí, kterým nerozuměl, měl vždycky
    strach.</p>
  <p>„Ano, jsou tady,“ přitakal stařec. „I já jsem už v podstatě napůl démon, astrální svět je pro
    mne stejně domovem jako tento pozemský.“</p>
  <p>„Ale, jak…? Jak jste dokázal…?“ řekl nervózně král. „…projít přes vaše ochrany?“ dokončil
    stařec. „Každá obrana má svá slabá místa, nikdy není absolutní. Stejně jako neexistuje
    absolutní zbraň. A navíc, vy jste mne sem přece sám pozval, ne? Co bych neudělal pro svého
    krále.“ Na starcově tváři se znovu usídlil vědoucí úsměv.</p>

  <p>Král se snažil získat zpět své sebeovládání a důstojnost. Přítomnost tohoto starého muže,
    který podle všech dostupných informací měl žít přes dvě stě let, ho znervózňovala. Neměl rád
    cokoliv nepřirozeného a tento stařec byl zosobněním abnormality. Jenže věděl věci, které už
    neznal nikdo jiný. Byl živoucí kronikou, posledním, kdo pamatoval válku děda jeho praděda s
    Thurgurasem.</p>

  <p>„Říkáte, že neexistuje absolutní zbraň?“ zeptal se král.</p>

  <p>„Jistě,“ odpověděl stařec. „Vždycky se lze nějakým způsobem bránit. Proti čemukoliv.“</p>

  <p>„I proti Thurgurasu?“</p>

  <p>Starcovy oči se zablýskly. „Ano, i proti němu,“ odpověděl.</p>

  <p>„Tak proč jste ho tenkrát spolu s mým předkem nezničili? Našli jste způsob, jak jej porazit.
    Vyhráli jste. Ale Thurguras prý žije dál. Znovu má prorůstat na povrch, aby se pokusil
    uchvátit naši zem.“</p>

  <p>Starcova tvář byla náhle smutná. „Věřte mi, můj pane, že jsme udělali vše, co bylo v našich
    silách. Zůstala nás jen hrstka, když Thurguras konečně padl. Přesto jsme nepolevili a
    provedli mnoho očistných a vymítacích obřadů, abychom vyhnali zlo z naší země. A to se nám
    také podařilo. Jenže je rozdíl mezi zapuzením a zničením zla. To první je v lidských silách,
    to druhé ne. Teď už moc dobře vím, že Thurguras nemůže být nikdy úplně zničen, nikdy
    nezmizí. Je součástí našeho světa, naší země. Stejně, jako se střídá léto se zimou, probouzí
    se a ustupuje Thurguras. Někdy je jeho působení malé, jindy vyústí v obrovskou válku, která
    zasáhne každého na tomto světě. Nikdy ale nezmizí, neztratí se. Bude tam v temnotě čekat na
    vhodný okamžik, na zavolání, na prosby. A vždy se najde někdo, kdo jej bude chtít využít ke
    svým cílům.“</p>
  <p>„Znamená to tedy, že zprávy o návratu Thurgurasu jsou pravdivé?“ zeptal se král.</p>
  <p>„Mohou a nemusí. Ale mé staré kosti mi říkají, že pro naši zem nastávají těžké časy,“ pokýval
    stařec hlavou a jeho ruce se začaly znovu třást.</p>
</div>

<h3>O několik let později</h3>

<img src="images/pph/166.png" class="float-right long-image">

<div class="introduction generic">
  <p>Viděl jsem to setkání ve snu. Nevím, jestli jsem tenkrát skutečně
    podvědomě hledal své dávno ztracené přátele, nebo ke mně
    ten výjev přišel sám. Na kopci nad místem, kde kdysi stávala
    má rodná ves, se tenkrát po letech sešly čtyři osoby, které měly
    později stanout v bitvě u Thurgurasu a zvrátit misky vah – ať jedním, či druhým směrem.</p>

  <div class="intermezzo"></div>

  <p>„Dej – tu – dýku – pryč,“ sípala zastřeným, chraplavým hlasem
    dívka. „Dej – ji – z – mého – krku…“</p>
  <p>„Ani náhodou,“ šeptal jí do ucha mužský hlas. Cítila jeho pot.
    „Ani mě nehne. Na mě si totiž nepřijdeš, děvenko. Prokouk jsem
    tvoje nanicovatý pasti. Pcha, pár provazů na stromech, něco
    jam… jak na králíka. Viděl jsem tisíckrát lepší.“</p>
  <p>„Dej – tu dýku – pryč,“ zopakovala, „nebo – zemřeš…“</p>
  <p>Zasmál se, nahlas a od srdce. Odpovídalo mu jen šumění listí
    v korunách stromů. Pak se les náhle rozestoupil.</p>
  <p>Na mýtinu, na které stáli, začaly vystupovat postavy. Muži
    i ženy, odění do přírodních barev, jako by vystoupili přímo ze
    stromů. Mohl jich být tak tucet. V rukou drželi napnuté luky.
    „Hraničáři,“ zašeptal muž nevěřícně. „A já pořád, co jste zač.“</p>
  <p>Povolil sevření a udělal krok dozadu. Dívka od něj okamžitě
    odskočila, otočila se a pohlédla mu do tváře. Byl mladý, černé
    vlasy mu padaly do obličeje. Na tváři měl podivnou jizvu, nebo
    spíš sérii jizev – drobné, rudé, pravidelně rozmístěné tečky.</p>
  <p>„Ruku?“ vydechla překvapeně.</p>
  <p>Nevěřícně se na ni zadíval. Když pokynula rukou, hraničáři
    sklonili své luky. Chvíli bylo ticho, rušené jen cvrlikáním lesního
    ptactva.</p>
  <p>„Sarjo?“ zamumlal pak. „Vážně ty? Ty tady? Co ty tady… taková náhoda…“</p>
  <p>„Houby náhoda!“ ozval se z houští pronikavý, hluboký hlas.
    Všichni se otočili po směru výkřiku. Křoviny se chvěly a praskaly,
    jako by jimi procházel medvěd. Z korun stromů nad jejich
    hlavami vzlétlo hejno ptáků. Pak na mýtinu vystoupil holohlavý
    trpaslík v haleně pobité kovovými cvoky. V patách mu kráčela
    vysoká, v kožené zbroji oděná žena.</p>
  <p>„Houby náhoda,“ zopakoval udýchaně Hrúgar, když došel až
    ke dvěma překvapeným přátelům. „Prozřetelnost, snad. Nebo
    možná Osud. Já osobně samozřejmě tvrdím, že Veliký Orphag.
    V žádným případě ale ne náhoda.“</p>

  <div class="intermezzo"></div>

  <p>Nevím, jak to Hrúgar tenkrát zařídil, přesto jsem si jist, že to
    bylo jeho dílo. Chaos, který kolem sebe šířil, měl v sobě vždy jistý
    řád. Snad Orphag vyslyšel jeho modlitby, snad se stal zázrak.
    Tak či onak se toho dne Ruk, Sarja, Hrúgar a Finin sešli opět
    tam, kde to kdysi všechno začalo.</p>
  <p>Vzpomínáte na začátek? Byl o smrti. Taky o Černých jezdcích.
    Kéž by přišli i tentokrát – vše by bylo tak jednoduché…</p>
  <p>Tentokrát přišla jen smrt.</p>

  <div class="intermezzo"></div>

  <p>„Mor,“ vyprávěl Hrúgar. „Taky cholera. Tyfus. Od Ulmaru
    až po Sard. Jsou teď těžký časy…“</p>
  <p>„Země trpí,“ přikývla vážně Sarja. „Tohle je jen jeden z mnoha
    příznaků. Já myslím, že se děje něco mnohem většího, horšího…“</p>
  <p>Byla již tma, ozývalo se jen praskání ohně a vrzání cvrčků.
    Čtveřice seděla na mýtině sama – hraničáři je opustili, ztratili
    se v lese. Nebylo však pochyb o tom, že jsou stále nablízku.</p>
  <p>„Co většího?“ nechápal Ruk. „Prostě jsou zlý časy, jak říká
    tady Hrúgar. Všecko souvisí se vším – přiletí kobylky, není úroda,
    nastane hlad a nemoci, množí se bestie, co se na mršinách
    přiživujou… je holt taková doba.“</p>
  <p>„Konec světa, to to je,“ zabručel Hrúgar. Sarja a Ruk se na něj
    překvapeně podívali, jen Finin dál sledovala plameny. Zřejmě už
    byla zvyklá.</p>
  <p>„Tak to je předpovězený,“ pokračoval Hrúgar. „Akorát dneska
    nechce nikdo moc poslouchat. Ale už dávno se psalo, že se zas
    probudí Zlo a že pak… no, znáte to,“ mávl rukou.</p>
  <p>Ruk se rozesmál. „Tys byl vždycky legrační osoba, Hrúgare,“
    prohlásil s úsměvem.</p>
  <p>Sarja se nervózně rozhlédla. Cvrčci ztichli, uvědomila si.</p>
  <p>Pak to všichni uslyšeli. Dlouhé, táhlé, strašlivé zavytí, při
    kterém tuhla krev v žilách. Takhle žádný vlk výt nemohl.</p>
  <p>Finin se vzpřímila a tasila meč. Z lesa se začaly ozývat další
    zvuky – vytí a chrčení, vzdáleně podobné štěkotu. Praskaly větvičky,
    křoviny se vlnily. Když se pak ozval lidský výkřik, Sarja
    bolestně sykla.</p>
  <p>„Jsou tu,“ ukázal Hrúgar zuby v šíleném úšklebku a tasil svoji
    sekerku. „Jako bych to neříkal. Konec světa!“</p>
  <p>Vyrojili se z lesa jako hejno kobylek. Nedali se spočítat – ne že by
    jich snad bylo tolik, pohybovali se však rychle a ve stínu. Krvopsi.
    Zuřiví netvoři bez očí, psovité šelmy, jejichž zplihlá černá srst
    připomínala ze všeho nejvíc bodliny. Štěkali, chrčeli a vyli.</p>
  <p>A kousali.</p>

  <p>Ruk tasil dýku a couval. Nebyl zvyklý bojovat se zvířaty.
    Když ho porazily na zem těžké tlapy a do tváře mu zavál smrdutý
    dech, instinktivně bodl. Ucítil na tváři kapky teplé, lepkavé
    tekutiny.</p>
  <p>Finin se oháněla mečem se smrtící přesností, chráníc rozzuřeného
    Hrúgara. Jeho bojový řev rozezníval celý les, přehlušil
    i šílené vytí krvopsů. Z houští létaly šípy, několik hraničářů
    vyběhlo na mýtinu s tasenými meči.</p>
  <p>Sarje se jedna z bestií zakousla do paže. V tutéž chvíli od sebe
    Hrúgar mohutnou ranou odhodil tělo šelmy, které dopadlo na
    hořící ohniště. K obloze se vznesl roj jisker a plameny zhasly.</p>
  <p>Vše zalila temnota, čerň plná vytí, štěkotu, křiku a smrti.</p>

  <div class="intermezzo"></div>

  <p>Sen se změnil v noční můru. Skutečně jsem tenkrát myslel,
    že nastal konec světa. Jak snadno ovlivnitelná bývá mysl ve
    snu… oproti tomu, co měly mé oči spatřit později, byla smečka
    krvopsů jako odpolední čajový dýchánek. Přesto jsem se vzbudil
    s výkřikem.</p>

  <div class="intermezzo"></div>

  <p>Sarja si utáhla zuby obvaz a pohlédla tázavě na Ruka. „Jsi si
    jistý, že ti nic není?“ zeptala se podezřívavě.</p>
  <p>„Rozhodně,“ zasípal mladík, ale neznělo to příliš přesvědčivě.
    Jeho černá halena byla na boku nasáklá krví. Mnoho z ní bylo
    skutečně jeho.</p>
  <p>„Tož krvopsi, bestie zatracený,“ hudroval Hrúgar. „Tak co,
    pořád mi nevěříte? Abyste věděli, krvopsi jsou první vlna. Předzvěst
    Zla, zlý doby. Opravdu zlý doby,“ zdůraznil s očima upřenýma
    na Ruka.</p>
  <p>„Takže konec světa,“ opětoval mu mladík pronikavý pohled.
    „No dobře, i kdyby, co já s tím? Chceš říct, že máme zachraňovat
    svět? Co říkáš, Sarjo, vezmu si prak a pobijem pár skřetů?“</p>
  <p>Poprvé od jejich shledání se dívka od srdce zasmála. Je vlastně
    docela hezká, uvědomil si Ruk. Rozcuchaná, špinavá, zakrvácená
    – ale hezká.</p>
  <p>„Myslím,“ řekla, „že tohle je vážnější. Budeme potřebovat
    vybavení… přinejmenším na draka.“</p>
  <p>Hrúgar se podíval z jednoho na druhého, pak zase zpátky.
    Mračil se, ale v očích mu tančil úsměv. Zachránit svět… nakonec
    proč ne? Předpovědi se naplňují. Cosi velmi vzácného se
    právě zrodilo ze společného utrpení, z krve nepřátel i krve vlastní.
    Kořeny dávno zapomenutých legend si hledaly svoji cestu do
    současnosti – jako by je přímo viděl růst. Stáli tady, před ním.</p>
  <p>Hrdinové.</p>
  <p>Finin dobrousila meč a vstala. „Kam půjdeme teď?“ zeptala
    se prostě.</p>

  <div class="intermezzo"></div>

  <p>Možná, že právě to byl pravý začátek příběhu? A možná, že
    ten příběh začal už kdysi dávno, někdy v době, kdy první hrdinný
    rytíř uťal hlavu prvnímu zlému drakovi? Kdo ví. Osobně si
    ani nejsem jist, zda už skončil. Možná, že právě teď se někde
    připravují k výjezdu další Černí jezdci, draci, krvopsi. Ano, asi
    ano. Vždy tu nějací jsou.</p>
  <p>Kde by se jinak brali hrdinové?</p>
</div>

<span class="note invisible"></span>